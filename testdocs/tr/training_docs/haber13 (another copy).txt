<url>http://www.bbc.co.uk/turkce/haberler/2015/03/150329_demirtas_almanya</url>
<title>Demirtaş: Almanya'dan gelecek oylar belirleyici olacak</title>

Halkların Demokratik Partisi'nin (HDP) yurtdışı seçim kampanyasını Berlin'de başlatan Selahattin Demirtaş, Avrupa'da verilecek oyların, özellikle de Almanya'nın belirleyici önemi olacağını söyledi.
Demirtaş Avrupa'da oy kullanma hakkına sahip Türkiye Cumhuriyeti vatandaşlarını partisine oy vererek, yüzde 10 seçim barajının aşılmasına katkıda bulunmaya çağırdı.
Berlin'de bir otelde yaklaşık 1300 kişilik bir topluluğa hitap eden Demirtaş, kürsüye çıkmadan önce salona giremeyenler ve güvenlik nedeniyle girişleri engellemeye çalışan görevliler arasında zaman zaman itiş-kakış yaşandı.
Bunun üzerine Demirtaş, önce salon dışında kalanların da içeri alınmasını istedi ve salona alınan yüzlerce kişi yerde oturarak Demirtaş'ı dinledi.
Konuşmasında barajın kaldırılması için çok uzun yıllar mücadele ettiğini anlatan Demirtaş, “Fakat hiçbir iktidar yüzde 10'luk seçim barajını kaldırmaya yanaşmadı. Çünkü tamamı yüzde 10 seçim barajından ve bu barajın yarattığı adaletsizlikten beslenen leş kargaları gibi, oy hırsızları gibi bedavadan iktidar olma, bedavadan koltuk kazanmanın tadına varmışlardı” dedi.
'Avrupa sandığa giderse barajı aşarız'
HDP Eşbaşkanı Selahattin Demirtaş, “Şu andaki tablonun barajı aşmak üzere olduklarını gösterdiğini” belirttikten sonra, “fakat küçük bir eksiğimiz var” dedi ve şöyle devam etti:
“Önceki seçimlerde parti olarak seçime girmediğimiz için, sizin oyunuz bize ulaşmıyordu. Şimdi işte bu küçük eksiği büyük bir başarıya dönüştürmek sizin elinizde. İlk defa partimize oy verme imkânı ortaya çıkacak. Bu büyük zaferde Avrupa belirleyici olacak. Özellikle de Almanya. Siz örgütlü biçimde burada kurulan sandıklarda oyunuzu kullanırsanız, o baraj aşılmış olacaktır.”
Demirtaş, Avrupa'da kullanılacak oyların toplam oyların yüzde 3-4'ünü oluşturduğunu ifade etti.
Geçmişte bu oylardan yararlanamadıkları için barajı geçemediklerini savunan Demirtaş, yurtdışından gelen oyların her ile dağıtıldığına işaret ederek, “Vereceğiniz oy bize Manisa'dan, Bursa'dan, Antalya'dan, hatta Samsun'dan milletvekili kazandırabilir” dedi ve ekledi:
“Yani oradaki halkımıza buradan sunacağınız destek hayati önemdedir, tek bir oy bile kaçmamalıdır.”
'Tekçi düzen' eleştirisi
Daha sonra Türkiye'deki seçimin Ortadoğu'da yaşananlarla da ilişkisini kuran Demirtaş, IŞİD'in Ortadoğu'yu teslim almaya çalıştığını anlattı ve HDP bir seçim zaferi kazanırsa, “IŞİD ve türevlerine, IŞİD'den beslenenlere en büyük tokadı Ankara'nın göbeğinde” vuracaklarını söyledi.
'HDP başarılı olursa ülkede barışın da çok daha kolay olacağını' savunan Demirtaş, Ortadoğu'da halkların paramparça olduğunu ve artık birarada yaşayamadığını, birbirlerine düşman olduklarını anlattı.
Demirtaş sözlerine şöyle devam etti:
“Bu seçimde iki parti değil, iki dünya görüşü, iki farklı düzen yarışıyor. Biri AKP'nin [Adalet ve Kalkınma Partisi] temsil ettiği tekçi düzendir. Çünkü AKP'nin inandıklarına inanmayan ona oy vermeyen herkes AKP'ye göre düşmandır. Diğer partilerde durum farklı mı, değil. Maalesef değil. Hepsi tekçilikten, hepsi şu veya bu şekilde ırkçılıktan, milliyetçilikten beslendiler. Şimdi bu bizi birbirimize düşman etmeye çalışan anlayışı kökten yıkma zamanı geldi. Bunu, bütün Ortadoğu ülkeleri içerisinde sadece Türkiye'de başarma şansımız var.”
AKP'nin Türkiye'yi de diğer Ortadoğu ülkeleri gibi uçurumun kıyısına getirdiğini öne süren HDP Eşbaşkanı, “uçurumdan Türkiye halklarını alıp çıkaran HDP'nin projesi, anlayışı oldu. Türkiye'de bugün halklar birbirini boğazlamıyorsa, çok şükür, bunda en önemli pay HDP'nindir” ifadesini kullandı ve ardından HDP'nin her etnisiteyi ve her dini biraraya getirdiği mesajını yineledi.
Alman Sol Parti'den destek
Demirtaş'ın, yer yer ısrarla Türkiye'de yaşayan her türlü etnik ve dinsel grubu tek tek sayarak, hepsinin hakkını savunmak gerektiği vurgusu yapması Berlin'de kendisini dinleyenleri etkiledi.
Konuşmayı izleyen Erzurumlu Mehmet Selim Çelik, konuşmayı “çok olumlu, derleyici, toparlayıcı, birleştirici” bulduğunu sözledikten sonra, “Almanya'da bu tür bölünmeler yaşamıyorsa da, Türkiye'de yaşanıyor” dedi.
Eskiden CHP'ye oy verdiğini anlatan Çelik, “Fakat Cumhurbaşkanlığı seçiminden beri oyumu HDP'ye veriyorum, çünkü onlar herkesi kucaklıyor” şeklinde konuştu.
Kürt olduğunu ve Berlin'de Kürdistanlı Öğrenciler Birliği'nin (YXK) aktivisti olduğunu söyleyen Şilan adlı 22 yaşında bir kadın ise konuşmayı “çok etkileyici, motive eden bir konuşma” olarak tanımlayarak, seçim kampanyasında aktif rol almaya karar verdiğini belirtti.
HDP'nin Almanya'daki seçim kampanyasına bir destek de Almanya Sol Partisi'nden geldi.
Demirtaş'tan önce kürsüye çıkan Sol Parti milletvekili Ulla Jelpke, Sol Parti Yönetim Kurulu'nun HDP'nin Almanya'daki seçim kampanyasını desteklemeye karar verdiğini bildirdi.
“Siz bizim kardeşlerimizsiniz” diyen Jelpke'nin, “bunun için HDP'nin meclise girmesi için mücadele edeceğiz” şeklindeki sözleri alkışlarla karşılandı.
