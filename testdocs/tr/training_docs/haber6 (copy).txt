<url>http://www.bbc.co.uk/turkce/haberler/2015/03/150330_g20_liderler_bilgi</url>
<title>Davutoğlu ve G20 liderlerinin şahsi bilgileri kazayla sızdırıldı</title>
Avustralya'da Kasım ayında düzenlenen G20 zirvesine katılan, aralarında Başbakan Ahmet Davutoğlu'nun da bulunduğu 31 lider ve uluslararası örgüt başkanının pasaport numaraları ile diğer kişisel bilgilerinin yanlışlıkla üçüncü kişilere gönderildiği ortaya çıktı.
Guardian gazetesinin özel haberine göre, Avustralya Göçmenlik Dairesi'nin bir görevlisi söz konusu bilgileri Asya Futbol Kupası organizatörlerine gönderdi.
Yanlışlıkla sızdırılan bilgiler arasında pasaport numarası, ad, doğum tarihi ve vize numarası da var.
15-16 Kasım tarihlerinde Brisbane'de düzenlenen zirveye ABD Başkanı Barack Obama, Rusya Devlet Başkanı Vladimir Putin, Almanya Başbakanı Angela Merkel, Çin Cumhurbaşkanı Şi Jinping, Hindistan Başbakanı Narendra Modi, Japonya Başbakanı Şinzo Abe de katılmıştı.
Zirvede G20 ülkelerinin devlet ve hükümet başkanlarının yanı sıra diğer konuk ülke liderleri ve yedi uluslararası kuruluşun genel sekreter ve başkanları da yer almıştı.

Avustralya Başbakanı Tony Abbot'ın ev sahipliği yaptığı zirvede 31 ülke ve kuruluş temsil edildi.
Avustralyalı yetkililerin, bu bilgileri içeren e-postanın yanlışlıkla başka bir kişiye gönderildiğinden diğer ülkeleri hemen haberdar etmediği belirtiliyor.
Avustralya Göçmenlik Dairesi'nin vize sorumlusunun olayın ardından Bilgilendirme Dairesi Başkanlığı'na bir yazı göndererek yanlışlığı rapor ettiği kaydediliyor.
Vize sorumlusuna göre Asya Futbol Kupası yetkilileri, mesajı alan kişinin bunu sildiğini, sanal ortamda bilgilere erişileceğine ihtimal vermediklerini söyledi.
Yetkililer, ilgili ülkelere bu bilgilere başka kişilerin ulaşması riskinin az olması nedeniyle haber vermediklerini söylediler.
