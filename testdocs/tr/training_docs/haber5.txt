ABD'den bir kritik 'Netanyahu' açıklaması daha
ABD Dışişleri Bakanlığı Sözcü Yardımcısı Marie Harf, Netanyahu'nun son dönemdeki açıklamalarının kafa karışıklığına neden olduğunu söyledi.

Ülkedeki seçimden hemen önce "Filistin devleti olmayacağını" söyleyen Netanyahu, birkaç gün önce bu sözlerinden geri adım atmasının ardından bugün de İsrail vatandaşı Araplardan özür diledi. 
''İNSANLARIN KAFASI KARIŞTI''
Günlük basın toplantısında konuyla ilgili soru üzerine Harf, Netanyahu'nun bir hafta içinde tamamen birbirine zıt şeyler söylediğine işaret ederek, "Kendisinin hangi sözlerine inanılacağı noktasında insanların anlaşılır şekilde kafası karıştı" ifadesini kullandı.
''ŞU ANDA NEYE İNANACAĞIMIZI BİLMİYORUZ''
Harf, şunları söyledi: 
"Gerçekten hangisi kendisinin politikası. Şurası kafa karıştırıcı ki bir şeyler söylediğimizde, o sözler önemlidir. Eğer iki gün öncesinden farklı şeyler söylüyorsanız, hangisine inanmalıyız. Gerçekten bilebilmek zor. Şu anda neye inanacağımızı bilmiyoruz. Bu nedenle artık sözlerin yeterli olmadığını söylüyoruz. Bizim şu anda görmek istediğimiz, iki devletli çözüme dair hakiki taahhütleri gösteren eylemler ve politikalar, daha fazla sözler, açıklamalar değil."
