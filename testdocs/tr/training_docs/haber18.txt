<url>http://www.haber7.com/dis-politika/haber/1333078-cumhurbaskani-erdogan-slovenyada-sevgi-seli</url>
<title>Cumhurbaşkanı Erdoğan Slovenya'da sevgi seli!</title>

Slovenya Cumhurbaşkanı Pahor tarafından resmi törenle karşılanan Cumhurbaşkanı Erdoğan'a gurbetçiler yoğun ilgi gösterdi.

Cumhurbaşkanı Erdoğan Slovenya'da sevgi seli! 

Cumhurbaşkanı Recep Tayyip Erdoğan, resmi ziyaret için Slovenya'nın başkenti Ljubljana'ya geldi. 
Erdoğan ve beraberindekileri taşıyan özel uçak "TUR", TSİ 12:30'da Joze Pucnik Havalimanı'na indi. Erdoğan'ı havalimanında, Slovenya Altyapı Bakanı Peter Gaspersic, Türkiye'nin Ljubljana Büyükelçisi Serra Kaleli, Slovenya'nın Ankara Büyükelçisi Milan Jazbec ve diğer yetkililer karşıladı.
Erdoğan ile eşi Emine Erdoğan, Avrupa Birliği Bakanı ve Başmüzakereci Volkan Bozkır, Dışişleri Bakanı Mevlüt Çavuşoğlu, Ekonomi Bakanı Nihat Zeybekci, Enerji ve Tabii Kaynaklar Bakanı Taner Yıldız ile Orman ve Su İşleri Bakanı Veysel Eroğlu da Lubliyana'ya geldi.


Erdoğan, Slovenya Cumhurbaşkanı Borut Pahor tarafından Kongre Meydanı'nda resmi törenle karşılandı. 
Slovenya Cumhurbaşkanı Borut Pahor ve eşi Tanja Pecar dakikalar önce tören alanındaydı. 
Sloven Cumhurbaşkanı eşinin kıyafetini kontrol etti, vatandaşlarıyla sohbet etti. 
Bu sırada tören alanında hazırlıklar vardı. Alp Dağları'na komşu olan Başkent Ljubliana'da etkili olan kuvvetli rüzgar görevlilere zor anlar yaşattı.

Kırmızı halı sık sık rüzgârın azizliğine uğradı. Yapıştırıcılarla kırmızı halı zemine sabitlenmeye çalışıldı. Kırmızı halıların birleştiği noktalara Sloven kültüründe önemli bir yere sahip olan dokuma halılar koyuldu. 
Bir yandan da askerler törene hazırlandı. İki askerin tuttuğu ip yardımıyla tören kıtasının yeri sabitlendi. 
Meydan etrafında toplanan Sloven vatandaşlara iki ülkenin bayrakları dağıtıldı. Özellikle çocuklar törene ilgi gösterdi. 
İKİ LİDER MEYDANDAKİ KALABALIĞI SELAMLADI

Cumhurbaşkanı Erdoğan ve eşi Emine Erdoğan'ı taşıyan araç meydana geldiğinde hazırlıklar tamamdı. 
Sloven Cumhurbaşkanı ve eşi Erdoğan çiftini samimi bir şekilde karşıladı.


İki Cumhurbaşkanı törenin ardından meydanda toplanan kalabalığı selamladı.

Cumhurbaşkanı Erdoğan çocukları sevdi. 

Resmi karşılama törenin ardından iki Cumhurbaşkanı baş başa görüşmek için Slovenya Cumhurbaşkanlığı Sarayı'na geçti.
