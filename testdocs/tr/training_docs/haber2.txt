Esir askerleri "elektronik böceklerle" aramışlar
İsrail'in, Gazze Şeridi'nde esir askerlerini "uçan elektronik böcekler" ile aradığı iddia edildi.

Hamas'a yakınlığıyla bilinen "El-Mecd'ul Emni" adlı Filistin sitenin haberine göre, Gazze Şeridi'ndeki Filistin direniş birimleri bir süre önce, uçan elektronik böcekler ele geçirdi.
 
Yapılan incelemede söz konusu elektronik böceklerin hafızalarında esir İsrail askerlerinin resimlerinin bulunduğu ve bu askerlere ulaşmak için Gazze'deki Filistinli direnişçilerin hareketlerini takip etmek için kullanıldıklarının anlaşıldığı ileri sürüldü.
 
Haberde ayrıca uçan elektronik böceklerin uzaktan sadece sıradan bir böcek veya küçük bir kuş gibi göründüğü ancak gerçekte ise İsrail istihbaratı tarafından kullanılan bir casusluk cihazı olduğu iddia edildi. Böceklerin uydu aracılığıyla yerlerinin belirlenebildiği, kablosuz şekilde sinyal verebildiği, uçabildiği ve küçük mekanlardan binalara girebildiği savunuldu.
 
İsrail'in Gazze'ye düzenlediği son saldırılar sırasında, Kassam Tugayları, 20 Temmuz 2014'te Oron Şaul isimli bir İsrail askerini esir aldığını duyurmuştu. İki gün sonra İsrail ordusu Şaul'un kayıp olduğunu kabul etmiş ancak Hamas tarafından öldürülmüş olabileceğini savunmuştu. İsrail ayrıca Hamas'ı, 1 Ağustos 2014'te Refah kentinin doğusunda bir çatışmada öldürülen Hadar Goldin isimli askerinin cesedini vermemekle suçlamıştı.
 
İsrail'in yıllardır abluka altında tuttuğu Gazze'ye, 7 Temmuz 2014'te başlattığı ve 51 gün süren saldırılarında 2 binden fazla Filistinli ölmüş, 11 binden fazlası da yaralanmıştı.
