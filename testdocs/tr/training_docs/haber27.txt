<url>http://www.haberler.com/kck-dan-olay-erdogan-ve-hakan-fidan-iddiasi-7137177-haberi/</url>
<title>Zübeyir Aydar'dan Erdoğan ve Fidan'la İlgili Önemli İddia</title>
KCK Yürütme Konseyi Üyesi Zübeyir Aydar, "Cumhurbaşkanı Erdoğan'ın askerle anlaştığını, Hakan Fidan için eğer istifa etmeseydi farklı bir titri olacağını" söyledi.
Hürriyet'ten Cansu Çamlıbel'in sorularını yanıtlayan KCK Yürütme Konseyi Üyesi Zübeyir Aydar, Cumhurbaşkanı Erdoğan ve MİT Müsteşarı Hakan Fidan hakkında çarpıcı iddialarda bulundu.
"ERDOĞAN ORDUNUN ÇİZGİSİNE GELDİ"

Cumhurbaşkanı Tayyip Erdoğan'ın geçen hafta Harp Akademileri'ndeki konuşmasında sarf ettiği "Ergenekon ve Balyoz'da aldatıldık" sözlerini değerlendiren KCK Yürütme Konseyi Üyesi Zübeyir Aydar, "Bana öyle geliyor ki, bunun öncesi var ve askerle oturup konuştu. Partisine de çok fazla güvenmiyor. Cemaat'in ve diğer kesimlerin kendisine muhalefeti belki kendisini korkutuyor, orduyu da yanına alacak bir ittifak arayışında. Ordu Tayyip Erdoğan'ın çizgisine gelmedi, Tayyip Erdoğan ordunun çizgisine geldi" dedi.

"HAKAN FİDAN ARTIK SADECE BİR MEMUR"

İşte Cansu Çamlıbel'in gündem yaratan röportajı:

"-Siz Hakan Fidan'ı Oslo sürecinde bizzat tanıdınız, değil mi?

- Hakan Fidan'ı tanıyorum.

- Hakan Fidan'ın milletvekilliği için aday adaylığı başvurusu yapıp sonra Cumhurbaşkanı Erdoğan'ın tepkisi üzerine geri çekmesini nasıl değerlendirdiniz? Sizce sürece katkısı MİT Müsteşarlığı devam ederken mi, yoksa siyasetin için de mi daha fazla olur?

- Eğer istifa etmeseydi şu anda farklı bir titri olacaktı, aday olup devam etseydi farklı olacaktı. Ama önce istifa et, müracaat yap, sonra birisi diklenince istifanı al, yerine dön. Hakan Fidan, bundan yara aldı. Düne kadar Hakan Fidan, hükümet içindeki bakanlardan daha etkili ve yetkili bir konum sahibi, Cumhurbaşkanı üzerinde etkisi olan bir insan olarak bilinirken bugün bir memurdur. Ya başlamayacaktı yahut da çıktığı yolu tamamlayacaktı. Kendisine üzüldüm, bu duruma düşmemeliydi. Yetenekli bir insan, iradesini de yetenekleri doğrultusunda kullanmalıydı.

"ERDOĞAN PARTİSİNE GÜVENMİYOR"

- Süreci devlet tarafında başlatma iradesini gösteren Sayın Cumhurbaşkanı 28 Şubat'ta Dolmabahçe'deki görüntüyü eleştirdi, iki tarafın bahsettiği 10 maddenin farklı olduğunu söyledi. Neden Cumhurbaşkanı durduk yere kendi başlattığı barış süreciyle ilgili böyle bir noktaya gelsin?

- Cumhurbaşkanı'nın geçen hafta Harp Akademileri'ndeki konuşmasına bakmak lazım. Bana öyle geliyor ki, bunun öncesi var ve askerle oturup konuştu. Partisine de çok fazla güvenmiyor. Cemaat'in ve diğer kesimlerin kendisine muhalefeti belki kendisini korkutuyor, orduyu da yanına alacak bir ittifak arayışında. Ordu Tayyip Erdoğan'ın çizgisine gelmedi, Tayyip Erdoğan ordunun çizgisine geldi. 'Kürtler bu ülkede ne olamıyor ki' şeklindeki sözler tamamıyla 90'lı yıllardaki eski söyleme dönüştür. Belki 'seçim öncesinde milliyetçi oyları hedefliyor' da denebilir ama ben esas orduyla olan ittifak arayışını görüyorum. Çözüm karşıtlarıyla ittifak bir geriye gidiştir. Hükümet nasıl bir tavır koyar bilemiyorum tabii.

"EN SON CUMHURBAŞKANI'NIN DEDİĞİ OLUYOR"

- Hükümet içinde de farklı perspektifler olduğu malum. Ancak Yalçın Akdoğan son olarak 'Cumhurbaşkanı'nın süreçle ilgili görüşleri bizim için talimattır' gibi çok güçlü bir ifade kullandı.

- Sonuçta merkez bankası olayında, Hakan Fidan olayında tecrübe şunu göstermiştir; en son Cumhurbaşkanı'nın dediği oluyor. Burada da onun dediği olacak."
