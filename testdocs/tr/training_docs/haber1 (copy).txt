Almanya’nın Aşağı Saksonya Eyalet Meclisi’nde, Türk vatandaşları için vizesiz Avrupa yolunda önemli bir gelişme yaşandı. 15 Temmuz 2014 tarihinde Sosyal Demokrat Parti (SPD) ve Yeşiller Partisi’nin, Türk vatandaşlarına yönelik vize uygulamasının kaldırılması için Aşağı Saksonya Eyalet Meclisi’ne verdiği önerge, 18 Mart 2015 tarihinde Genel Kurul’da yapılan oylamada, Almanya Başbakanı Angela Merkel’in partisi Hıristiyan Demokrat Birlik (CDU) ile Hür Demokrat Parti’nin de (FDP) desteğiyle kabul edildi. Önergenin Eyalet Meclisi’nde kabul edilmesiyle birlikte vize uygulamasının kaldırılması tartışmalarının Alman Federal Hükümeti’nin gündemine taşınması bekleniyor.
"GÖRÜLÜYOR Kİ.."
Alman Eyalet Mahkemesindeki oylamaya ilişkin açıklamada bulunan İktisadi Kalkınma Vakfı (İKV) Başkanı Ömer Cihad Vardan, 1980li yıllardan bu yana AB üye ülkeleri tarafından Türk vatandaşlarına yönelik zorunlu vize uygulaması ve bunun yarattığı sorunların son yıllarda Türkiye-AB müzakere sürecinin önemli bir gündem maddesini oluşturduğunu söyledi. Türkiye-AB Geri Kabul Anlaşmasının Aralık 2013 tarihinde imzalanması ardından taraflar arasında başlatılan vize serbestliği diyaloğunda, Türkiye’nin gerekli kriterleri yerine getirmesi halinde Türk vatandaşları için vizesiz Avrupa’nın kapılarının açılacağını hatırlatan Başkan Vardan şunları söyledi:
"Vize serbestliği diyaloğu sürecinde ilk kritik dönemeç Ekim 2014 tarihinde alındı ve Avrupa Komisyonu yayımladığı vize serbestliği diyaloğu değerlendirme raporunda, Türkiye’nin ilgili kriterlerin birçoğunda ilerleme kaydettiğini ifade etti. Ancak görülüyor ki Türkiye’nin mücadelesi sadece Komisyon nezdinde değil, üye ülkelerde de devam ediyor. Almanya’da Federal Mahkemenin aldığı bu karar oldukça önemli. Çünkü bu karar Almanya’da bir eyalet tarafından Türk vatandaşlarına yönelik vize sorunu konusunda alınmış ilk karar. Hele ki bu ilk kararın Başbakan Merkel’in lideri olduğu CDU tarafından da desteklenmesi çok değerli".
Başkan Vardan; "AB ülkelerinin iç siyasetinde Türk vatandaşları için vizesiz Avrupa konusunda olumlu bir havanın oluşmasını, konunun siyasi ve hukuki boyutları kadar önemsemek gerekiyor. Avrupa’da kamuoylarının karar vericileri bu yönde etkilemesi büyük önem taşıyor. Almanya’da muhafazakâr eğilimli CDU’nun da desteğiyle kabul edilen bu önerge ve diğer AB ülkelerinde verilecek benzer kararlar, hiç şüphesiz vize serbestliği yolunda Türkiye’nin elini güçlendirecektir" ifadelerini kullandı.
"YIL DÖNÜMÜNDE GELMESİ OLDUKÇA İLGİNÇ
Geçen yıl Nisan ayında Türk işadamı Osman Nuri Korca’nın, 2010 yılında Almanya’nın Duisburg havalimanından geri çevrilmesine ilişkin Berlin Yüksek İdare Mahkemesine açtığı tespit davasını kazandığını hatırlatan İKV Başkanı Vardan, "Korca Davasının yıldönümünde yine Almanya’dan vize konusunda olumlu bir haberin gelmesi oldukça ilginç. Hatırlayacaksınız Almanya, kişilerin serbest dolaşımına ilişkin Türk vatandaşlarının ABAD’a taşıdığı çok önemli ve emsal niteliğindeki iki dava olan Soysal ve Demirkan davalarının da tarafı konumunda olan üye ülke. Yine Türk vatandaşlarına yönelik vize konusunda ABAD’da karara bağlanan 50’nin üzerindeki davanın 30’dan fazlasında Almanya taraf ülke" dedi. Türk vatandaşlarının vizesiz Avrupa serüvenin de Almanya’nın kritik öneme sahip olduğunu vurgulayan Başkan Vardan şöyle devam etti:
"Türkiye ile karşılıklı dış ticaret hacminin 40 milyon dolar’a yaklaştığı ve ekonomik, sosyal ve kültürel etkileşiminin yoğun şekilde sürdüğü Almanya, her zaman Türk vatandaşları için vizesiz Avrupa hayallerini doğrudan etkileyen bir ülke olmuştur".
