<url>http://www.bbc.co.uk/turkce/haberler/2015/03/150330_fransa_secim</url>
<title>Fransa'da yerel seçimleri Sarkozy'nin partisi kazandı</title>
Fransa'da dün sonuçlanan yerel seçimlerde, liderliğini eski Cumhurbaşkanı Nicolas Sarkozy'nin yaptığı Halk Hareketi Birliği (UMP) ve müttefikleri ilk sırada yer aldı.
2017'deki cumhurbaşkanlığı seçimi öncesi önemli görülen yerel seçimler sonrası yapılan sandık çıkış anketlerine göre UMP 101 belediyeden en az 65'ini kazandı.
Marine Le Pen'in lideri olduğu aşırı sağcı Ulusal Cephe de kazanımlar elde etti.
İktidardaki Sosyalist Parti ve müttefikleri ise yaklaşık 30 belediyeyi kaybedebilir.
Yerel seçimlerin yapıldığı kentler arasında ise Fransa'nın en büyük iki şehri Paris ve Lyon yoktu.
Sarkozy: Sosyalistler reddedildi
UMP lideri Nicolas Sarkozy, seçmenlerin Cumhurbaşkanı François Hollande'ın politikalarını "kitlesel olarak reddettiğini" söyledi.
BBC'nin Paris muhabiri Hugh Schofield, Hollande'ın kendi seçim bölgesi Correze'de dahi seçmenlerin sağ partilere yöneldiğini aktardı.
Fransa kamuoyunda Hollande'a destek giderek azalıyor.

Hollande'ın danışmanlarından biri Fransız haber ajansı AFP'ye verdiği demeçte, "Herkes 2017 yılında ilk turda silinmekten korkuyor" dedi.
Le Pen: Bizim için tarihi bir gün
Aşırı sağcı Ulusal Cephe ise belediye meclisi üyelerinin sayısını artırmış görünüyor.

Parti sandık çıkış anketlerine göre hiçbir belediyenin kontrolünü elde edebilmiş değil.
Ancak Ulusal Cephe lideri Marine Le Pen dünün partisi için "tarihi bir gün" olduğunu söyledi.
Le Pen "Bu muhteşem başarı için tüm seçmenlere teşekkür ederim" dedi.
Muhabirimiz Hugh Schofield ise Fransa'da yerel seçimlerin de iki turlu yapıldığını ve merkez sağ ve merkez sol seçmenlerin bir kez daha Ulusal Cephe'yi iktidardan uzak tutmak için, ikinci turda birleştiklerini aktardı.
