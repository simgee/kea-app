<url>http://www.bbc.co.uk/turkce/haberler/2015/03/150330_yemen_hava_saldirilari_aden</url>
<title>Yemen'de hava saldırılarının beşinci gecesi: 'Cehennem gibiydi'</title>
Suudi Arabistan öncülüğünde Yemen'e yapılan hava saldırıları beşinci gecesinde yine başkent Sana'da yoğunlaştı.
Ülkenin güneyinde ise Husilerin stratejik liman kenti Aden'e ilerleyişi sürüyor.
Husiler başkent Sana'da kontrolü geçen ay ele geçirmiş, bunun üzerine cumhurbaşkanı Aden'e kaçmıştı.
Sana'daki görgü tanıkları haber ajanslarına saldırıların Cumhurbaşkanlığı sarayı ile çevresinde yoğunlaştığını belirtti.
Reuters haber ajansına konuşan Yemenli bir diplomat dün geceki operasyonları "Cehennem gibi bir geceydi" sözleriyle tanımladı.
Fransız haber ajansı AFP ise Sana'nın güneyindeki Cumhuriyet muhafızları kışlasının yanı sıra Husilerin kontrolüne geçen Nugum Dağı'ndaki cephaneliğin de hedef alındığını belirtti.
'35 kişi öldü' iddiası
Suudi Arabistan'dan haftasonu gelen açıklamalarda "İran destekli Husi hareketi tamamen geri çekilene kadar operasyonlar devam edecek." denmişti.
Tahran yönetimi ise Husileri desteklediği yönündeki iddiaları reddediyor.

Husilerin kontrolündeki Yemen Sağlık Bakanlığı dün gece düzenlenen hava saldırılarında 35 kişinin hayatını kaybettiğini ve 88 kişinin de yaralandığını açıkladı.
Verilen bilgiler bağımsız kaynaklar tarafından teyit edilemiyor.

Uluslararası Kızıl Haç örgütünden yapılan açıklamada şiddetin hızla tırmanmasının 'endişe verici' olduğu ifade edildi ve hava saldırılarında sivillerin güvenliğinin öncelik olması gerektiği vurgulandı.
Karada çatışan güçlere de seslenen Kızıl Haç, sağlık merkezlerinin tüm taraflarca korunması ve yaralananların gerekli tıbbi yardıma erişiminin engellenmemesi çağrısını yaptı.
Aden'de yoğun çatışmalar

Aden kenti yakınlarında yaşanan çatışmalarda tankların tahrip edildiği görülüyor.
Ülkenin güneyinde ise çatışmalar Aden kenti çevresinde yoğunlaşmış durumda.
Riyad'a gitmeden önce Yemen Cumhurbaşkanı Abdurrabu Mansur Hadi'nin sığındığı kent olan Aden'den gün boyunca otomatik silah ve patlama sesleri geldiği ifade ediliyor.
Yemen medyası, Husilerin şehri almak için yeni bir saldırı başlattığını ifade ediyor.
Yerel Aden el-Gad gazetesi, Aden yakınlarında yanmış tankların ve zırhlı araçların fotoğraflarını yayımladı.
Yabancı ülke vatandaşları tahliye ediliyor
Çatışmaların şiddetlenmesiyle birlikte Yemen'de vatandaşları bulunan ülkeler tahliye işlemlerine hız verdi.
Şu ana kadar 122 vatandaşını Yemen'den Cibuti'ye naklettiğini belirten Çin Dışişleri Bakanlığı "Kalan 400 vatandaşımızı da tahliye edeceğiz" dedi.
Hindistan Dışişleri Bakanlığı da, "Yemen'deki vatandaşlarımızı olabilecek en kısa sürede, kara, hava ve deniz yoluyla tahliye etmeye çalışıyoruz" açıklamasını yaptı.
