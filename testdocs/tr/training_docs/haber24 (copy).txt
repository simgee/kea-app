<url>http://www.milliyet.com.tr/almanya-da-sok-olay-nsu-tanigi/dunya/detay/2036101/default.htm</url>
<title>Almanya'da şoke eden olay! NSU tanığı ölü bulundu</title>
Almanya’da Nasyonal Sosyalist Yeraltı Örgütü (NSU) davasında şahitlik yapan tanık, evinde ölü bulundu. 20 yaşındaki tanığın, 2013 yılında NSU Araştırma Komisyonu’na ifade vereceği gün esrarengiz bir şekilde arabasında yanarak ölen Florian H. adlı neonazinin eski sevgilisi olduğu öğrenildi.
Polis ve savcılıktan yapılan açıklamaya göre, evinde hayat arkadaşı tarafından kasılmış halde nöbet geçirirken bulunan tanık, tüm müdahalelere rağmen kurtarılamadı. Kesin ölüm nedeni  şimdilik bilinmiyor.
 
FLORİAN H., POLİSİ KİMİN VURDUĞUNU BİLİYORDU İDDİASI
 
Spiegel Online, Stuttgart NSU Araştırma Komisyonu’na kapalı oturumda bilgi veren genç kadının, komsyona korktuğunu ve kendisini tehdit altında hissettiğini söylediğini yazdı. İddialara göre, NSU Araştırma Komisyonu’na ifade vereceği gün esrarengiz bir şekilde arabasında yanarak ölen Florian H. adlı neonazi, 2007 yılında Heidelberg’te NSU terör örgütü tarafından öldürülen Michele Kiesewetter adlı polis memurunu kimin öldürdüğünü biliyordu.
 
Savcılık, şüpheli bir şekilde hayatını kaybeden Florian H. adlı neonazinin dosyasını, ailesinin yanan arabada delil olabilecek silah ve anahtarlar bulması ve NSU komisyonuna ulaştırılması üzerine geçtiğimiz günlerde yeniden açmıştı. 
 
Polisin, 2013 yılında yanan arabada söz konusu silah ve anahtarları nasıl görmediği ise esrarını koruyor.
