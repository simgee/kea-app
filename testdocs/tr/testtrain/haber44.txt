<url>http://www.haberturk.com/dunya/haber/1072155-rum-ve-yunan-disisleri-bakanlarindan-kibris-aciklamasi</url>
<title>Rum ve Yunan dışişleri bakanlarından Kıbrıs açıklaması</title>
Rum Dışişleri Bakanı Yoannis Kasulidis, KKTC'ye doğrudan uçuşların gerçekleştirilmesine imkan sağlayacak karşılıklı kabul edilebilir bir formülün bulunmasının mümkün olabileceğini açıkladı.
Yunanistan Dışişleri Bakanı Nikos Kocas ise dün yaptığı açıklamada Yunanistan'ın artık Kıbrıs'ta garantör ülke olmak istemediğini belirterek, 1960 Zürih anlaşmalarından kaynaklanan Türkiye ve İngiltere'nin dahil olduğu 3'lü garantörlük sisteminin kaldırılması gerektiğini söyledi.
RUM DIŞİŞLERİ BAKANI KASULİDİS: KKTC'YE DOĞRUDAN UÇUŞLARIN GERÇEKLEŞMESİNİN YOLU VAR
Güney Kıbrıs Rum Kesiminde yayınlanan Alithia Gazetesi "Doğrudan Uçuşların Yolu Var" başlığı altında verdiği haberinde, Rum Dışişleri Bakanı Yoannis Kasulidis'in Rum Devlet Televizyonu'nda (RİK) yayımlanan bir programa katılarak soruları yanıtladığını ve KKTC'ye doğrudan uçuşların gerçekleştirebilmesine imkan sağlayacak bir formülün bulunabileceğini söylediğini yazdı. Habere göre Kasulidis, "Bu konuyla ilgili bazı formüller üzerinde çalışılmış olduğunu ve uluslararası hukuk çiğnenmeden ve KKTC tanınmadan havaalanının faaliyete geçmesinin yollarının bulunduğunu" iddia etti.
KKTC'de Cumhurbaşkanlığı seçimlerini kazanan Mustafa Akıncı'nın kapalı bölge Maraş paketinde doğrudan uçuşların da yer almasının sorun yaratıp yaratmayacağının sorulması üzerine Kasulidis, "Uluslararası yasallık sağlandığı sürece hiçbir şey imkansız değildir. Bunları görüşeceğiz" yanıtını verdi. Kasulidis, "uluslararası bir havaalanının yasal olmayan bir varlığın himayesinde faaliyet gösteremeyeceğini ancak faaliyet gösterebileceği başka yollar bulunduğunu" savundu. Kapalı bölge Maraş konusunun bugün Gazimağusa'da ikamet eden kişileri de çok yakından ilgilendirdiğini ifade eden Kasulidis, "Sayın Eroğlu, kapalı bölge Maraş'ın açılması sonrasında bölge halkının evlerine dönmesi ve limanın açılmasının, Mağusa'ya sağlayacağı ekonomik faydalar ve kalkınma sebebiyle, hem bizim, hem onların tarafındaki toplumun baskısı sonucunda, kendi bölgesi olan Mağusa'da seçimi kaybetmiştir" şeklinde konuştu. Kasulidis, Rum Yönetimi Başkanı Nikos Anastasiadis'in açıkladığı GYÖ'lerin hazır halde bulunduğunu ve daha önce de Kıbrıs Türk tarafıyla tartışıldığını (her iki taraftan on GYÖ) ancak "günün sonunda Derviş Eroğlu'nun hiçbirini kabul etmediğini" iddia etti. Eroğlu'nun "doğal gazla KKTC'ye gelecek suyun takasını kabul ettiğini ve açılmasını kabul ettiği tek sınır kapısının ise Aplıç (Apliki) sınır kapısı olduğunu" iddia eden Kasulidis, Eroğlu'nun Anastasiadis'in sunduğu her şey karşısında olumsuz olduğunu ve bu yüzden GYÖ'leri sunmadığını savundu.
"KOCAS'IN GARANTÖRLÜK KONUSUNDAKİ AÇIKLAMASIYLA HEMFİKİRİZ"
Kasulidis ayrıca, Yunan Savunma Bakanı Nikos Kocas'ın dün Rum Başkanlık Sarayı'nda gerçekleştirilen Yunanistan-Güney Kıbrıs-Mısır zirvesi sonrasında yaptığı ve Yunanistan'ın artık garantör devlet olmak istemediği şeklindeki açıklamasını da değerlendirdi. Kasulidis, "bu görüşle hemfikir olduklarını" vurguladı.
Gazete haberinin devamında, dünkü üçlü zirve çerçevesinde Yunanistan Başbakanı Aleksis Çipras'a eşlik eden Savunma Bakanı Kocas'ın Rum Başkanlık Sarayı'nda yaptığı açıklamada, Yunanistan'ın artık Kıbrıs'ta garantör devlet konumunda olmak istemediğini bir kez daha vurguladığını aktardı. Habere göre Kocas, artık garantör devletlere ihtiyaç olmadığını savundu.
