<url>http://www.haberler.com/isvec-te-polis-araci-4-ogrenciyi-ezdi-7259614-haberi/</url>
<title>İsveç'te Polis Aracı 4 Öğrenciyi Ezdi</title>
İsveç'in başkenti Stockholm'de bir polis aracı, kavga eden lise öğrencilerinin arasına dalarak dört kişiyi yaraladı. İki öğrencinin durumu ise ağır.
İsveç'in başkenti Stockholm'de bir polis aracı, kavga eden lise öğrencilerinin arasına dalarak dört kişinin yaralanmasına yol açtı.
Medborgarplatsen bölgesinde meydana gelen olaydan sonra hastaneye kaldırılan dört öğrenciden ikisinin durumunun ağır olduğu bildirildi.
Stockholm Emniyet Müdürlüğü Basın Sözcüsü Towe Hegg, 10 kadar lise öğrencisinin karıştığı kavganın çevredeki vatandaşlar tarafından polise bildirildiğini, telsizle olayı haber alan polis memurunun bilinmeyen bir sebeple kavga eden öğrencilerin arasına aracıyla daldığını kaydetti.
Öğrencilere çarparak yaralanmasına neden olan polisin görevden uzaklaştırıldığını söyleyen Hegg, polis memuru hakkında soruşturma açıldığını belirtti.
İKİ ÖĞRENCİNİN DURUMU AĞIR
Polis sözcüsü, olayda dört öğrencinin yaralandığını ve hastanede tedavi altına alındığını, bellerinde ciddi hasar bulunan ve beyin travması geçiren iki öğrencinin durumunun ciddi olduğunu ifade etti. Hegg, diğer iki öğrencinin hafif yaralı olduğunu bildirdi.
GÖRÜNTÜLER BÜYÜK TEPKİ ÇEKTİ
Çevredekilerin olay sırasında cep telefonu kameralarıyla çektiği görüntüler, İsveç basınında yer aldı. Görüntüler büyük tepki çekerken, konuya ilişkin tartışmalarda son iki yılda polis müdahalesiyle öldürülen 13 kişi ve onlarca yaralı yeniden gündeme geldi.
