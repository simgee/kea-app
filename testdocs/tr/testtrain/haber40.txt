<url>http://www.haberler.com/depremden-sonra-nepal-3-metre-guneye-kaydi-7258871-haberi/</url>
<title>Depremden Sonra Nepal 3 Metre Güneye Kaydı</title>
Tarihinin en büyük deprem felaketlerinden birini yaşayan Nepal'de deprem sonrasında ülke güneye doğru kaydı.
Nepal'in 26 Nisan'da meydana gelen deprem sonrası 3 metre güneye kaydığı bildirildi. Nepal basınında yer alan haberde deprem sonrasında ülkenin güneye doğru kaydığı belirtildi.
ÖLÜ SAYISI 15 BİNE ÇIKABİLİR
Bu arada depremde hayatını kaybedenlerin sayısı ise 5 bin 582 olarak açıklandı. Hâlâ birçok kişinin enkaz altında olduğu depremdeki yaralı sayısı ise 11 bini geçti. Depremin etkili olduğu birçok yerdeki enkazın kaldırılmasıyla ölü sayısının da artmasından endişe ediliyor. Resmi olmayan kaynaklara göre ölü sayısının 15 bine çıkabileceği belirtiliyor.
MÜDAHALE EDİLMEYEN ENKAZLAR VAR
Bu arada depremin yıkımlara neden olduğu Gorka, Lalitpur, Kirtipur, Baktopur ve Sindepalçuk gibi yerleşim yerlerinde daha hiç müdahale edilemeyen enkazlar olduğu iddia ediliyor.
Öte yandan gelen dış yardımların koordineli dağıtılmadığı ifade ediliyor. Bazı bölgelerde buna tepki amacıyla depremzedelerin ana yolları ulaşıma kapattığı kaydedildi.
FELAKET 8 MİLYON İNSANI ETKİLEDİ
Depremden etkilenen insanların sayısı ise 8 milyon olarak açıklandı. 2 milyon 800 bin kişinin evsiz kaldığı ve 4 milyon kişinin suya ve 1 milyon 400 bin kişinin de gıdaya ihtiyaç duyduğu belirtildi.
Diğer yandan depremin etkili olduğu yerleşim yerlerinde eğitime 2 hafta ara verildi.
