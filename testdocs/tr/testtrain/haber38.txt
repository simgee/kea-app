<url>http://www.haberler.com/tepki-gelince-cipras-pahali-kalemi-degismek-7259017-haberi/</url>
<title>Tepki Gelince, Çipras Pahalı Kalemi Değişmek Zorunda Kaldı</title>
Yunanistan Başbakanı Aleksis Çipras'ın konuk olduğu canlı yayına pahalı dolma kalem ile çıkması ekran başındakilerin tepkisi çekti.
Yunanistan Başbakanı Aleksis Çipras'ın yemin töreninde kullandığı ''Montblanc'' marka kalemi başına dert oldu. Çipras, yüzlerce euro değerindeki kalemi, katıldığı son televizyon programında da kullanınca tepki aldı.
REKLAM ARASINDA DEĞİŞTİRDİ
Yunanistan Başbakanı Aleksis Çipras, katıldığı televizyon programında kullandığı ''Montblanc'' marka lüks kalemi, Reklam arasının ardından plastik ucuz bir kalemle değiştirdi. Reklam arasında yapılan bu değişikliğin nedeni açıklanmazken, Çipras'ın lüks kalemle görünmesinin Başbakanlık danışmanlarını rahatsız ettiği yorumu yapıldı.
KALEMİN FİYATI DUDAK UÇUKLATIYOR
Alman Bild gazetesi ise, ekonomik kriz nedeniyle zor günler yaşayan Yunanistan Başbakanı'nın pahalı bir kalemle ekran önüne çıkmasını eleştirdi. "Star Channel" isimli kanala çıkan Çipras, 3 saat boyunca Yunan halkına hükümet politikalarından ve halkı ilerleyen dönemlerde nelerin beklediğinden söz etti. Çipras'ın programın başında kullandığı dolma kalemin 290 ila 7000 euro (860 ila 20 bin 800 TL) arası fiyatlarla satışta olduğu açıklandı.
