<url>http://www.internethaber.com/barzani-acikladi-destege-haziriz-777077h.htm</url>
<title>Barzani açıkladı 'Desteğe hazırız'</title>
IKBY Başkanı Mesut Barzani, Irak ordusu ve diğer tarafların hazır olması durumunda Musul operasyonuna destek vereceklerini bildirdi.
Irak Kürdistan Bölgesel Yönetimi Başkanı Mesut Barzani, Musul'a düzenlenmesi düşünülen operasyona destek vermeye hazır olduklarını söyledi.

Barzani, Selahaddin ilçesindeki resmi konutunda Lüksemburg Dışişleri Bakanı Jean Asselborn'u kabul etti. Basına kapalı gerçekleşen görüşmeye ilişkin IKBY Başkanlığı'nın resmi sitesinde bir açıklama yayımlandı.

''IRAK HAZIRSA BİZ DE HAZIRIZ''

Açıklamada görüşlerine yer verilen Barzani, Musul operasyonu için Irak ordu güçlerinin örgütlenmesi gerektiğini belirterek, "Operasyon için gereken hazırlık yapılmalıdır. Irak hükümeti hazır olursa biz de yardımcı olabiliriz. Hala Irak ordusunun hazırlanmasını bekliyoruz. Ayrıca Musul halkı da hazırlığını yapmalıdır. Onlar hazır olunca üzerimize düşeni yaparız" ifadelerini kullandı.

Barzani, Kürt halkının birlikte yaşam ve bağışlama kültürüne sahip olduğunu, mezhep çekişmesinde hiçbir şekilde taraf olmayacaklarını vurguladı.

''PEŞMERGE DAEŞ'İN SİHRİNİ BOZMUŞTUR''

Peşmergenin, terör örgütü DAEŞ ile mücadelesine de değinen Barzani, şöyle konuştu:

"Peşmerge, DAEŞ'in sihrini bozmuş ve imajını yerle bir etmiştir. DAEŞ, herkes için büyük bir tehdittir. Terörizmle mücadele için sadece askeri yöntemler yeterli değildir. Örgütün mali ve lojistik kaynaklarının da kurutulması lazım. DAEŞ militanlarının Avrupa'daki özgürlük ortamını terörist faaliyetleri için kullanmalarına fırsat verilmemelidir."

Barzani, petrol gönderimi ve bütçenin paylaşımı konusunda merkezi Irak hükümetiyle yaşadıklarına soruna ilişkin ise taraflar arasında yapılan anlaşmayı hatırlatarak, "Biz bu anlaşmaya bağlıyız ve Irak hükümetinin verilen sözleri yerine getirmesini bekliyoruz. Eğer sorun varsa bunun diyalog ve müzakere yoluyla çözülmesi lazım. İnanıyorum ki iki taraf da konuşarak meseleyi halledecektir" değerlendirmesinde bulundu.
