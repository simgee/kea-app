<url>http://www.haberturk.com/gundem/haber/1072627-turkiyede-1-mayista-neler-oldu</url>
<title>Türkiye'de 1 Mayıs'ta neler oldu?</title>
1 Mayıs'ta Türkiye'de neler yaşandı? Kaç kişi gözaltına alındı? İşte tüm yaşananlar.
1 Mayıs İşçi ve Emek Günü'nde Taksim Meydanı ile civarına çıkmak mümkün olmadı. 21 bin polisin 7  kilometrelik demir bariyerle ördüğü Taksim Meydanı'ndaki yasağı tek delen ise geceyi Cengaver Han'da geçiren Komünist Partililer oldu.
Saat 12.00 sıralarında handan çıkan grup, hızla bariyerleri aştı ve Atatürk Anıtı'na ulaşıp, pankart açtı. Polisin bile şaşkına döndüğü eylemin sonunda 34 gösterici gözaltına alındı. DİSK ise yıllar sonra genel merkez binasındaki hasar nedeniyle 1 Mayıs Tertip Komitesi'yle birlikte Beşiktaş Meydanı'nda toplandı. 1 Mayıs Tertip Komitesi öncülüğünde Beşiktaş'tan Taksim Meydanı'na yürümek isteyen yaklaşık 2 bin kişilik kalabalığa, 4 saat süren müzakere sonunda polis, müdahale etti.
Habertürk muhabiri Gökay Usanmaz da Kurtuluş'taki Ergenekon Caddesi'nde çıkan olaylarda sağ yanağına göstericiler tarafından atılan taşın isabet etmesi sonucu yaralandı. Usanmaz, meslektaşları tarafından bir ambulans ile hastaneye götürülerek, tedavi edildi.
TAKSİM: İstanbul Valiliği'nin 1 Mayıs kutlamalarına izin vermediği Taksim Meydanı için alınan güvenlik önlemleri dün gece yarısından itibaren start aldı. Taksim Meydanı, gece saat 02.00'den itibaren 7 kilometrelik mesafeyi kaplayan 5 bin 500 çelik bariyerler ile kapatıldı. 21 bin polis, ise Taksim Meydanı ile civarında konuşlandırıldı. Taksim'e çıkan tüm yollarda belediye ekipleri, tarafından kapatıldı. Yine gece yarısından itibaren İstanbul'da görev alacak aralarında Iğdır'ın da bulunduğu farklı illerden polisler uçaklarla Atatürk ve Sabiha Gökçen Havalimanı'na getirildi. Bu polisler hazır bekletilen otobüslere bindirilerek, Taksim'deki görev yerlerine götürüldü. Polis saat 06.00'dan itibaren trafik ile yayalara kapatılan tüm yolların girişlerini tuttu. Bu noktalara gelenlere kimlik ve üst araması yapıldı. Cumhuriyet Caddesi alt geçidi de araç trafiğine kapatıldı. Tarlabaşı bölgesinde de geniş güvenlik önlemi alındı. TOMA, itfaiye aracı ve ambulanslar da meydanda hazır tutuldu. Çok sayıda basın kuruluşuna ait canlı yayın aracı ise Abide-i Hürriyet Caddesi'nde bekletildi.
TURİSTLERE 'BARİYER' ENGELİ:Taksim'e gelen turistler, kalacakları otellere giderken zor anlar yaşadı. Taksim Meydanı'nın bariyerlerle kapalı olması nedeniyle turistler, valizleriyle buldukları boşluklardan geçerek kalacakları otellere gitti.
İSTİKLAL CADDESİ BOŞ KALDI:İstiklal Caddesi'ne Taksim ve tünel istikametinden giriş ve çıkışlar kapatılırken, caddeye bağlanan ara sokakların tamamına da demir bariyerler kuruldu. Caddenin kapatılmasıyla ise işyerleri de kepenk indirdi.
POLİSTEN HELİKOPTERLİ 1 MAYIS DENETİMİ: Polis çemberine alınan meydan, zaman zaman helikopterle denetleniyor. Bu arada Barboros Bulvarı'nda toplanan grupların bekleyişi devam ediyor.
TAKSİM MEYDANI'NA KOMÜNİST PARTİ GİRDİ: Polis ile gazetecilere kalan ve adeta kuş uçurtulmayan Taksim Meydanı'nda pankart açan 2 kadın apar topar gözaltına alındı. Kadınlar polis aracına bindirilerek emniyete götürülürken saat 12.00 sıralarında Cengavir Han'dan yaklaşık 50 Komünist Parti'li koşarak çıktı. Polisin bile beklemediği bir anda meydana giren partililer, hızla bariyerleri aştı ve Atatürk Anıtı'nın yanına geldi. Burada pankart açtı. Geceyi handa geçirdikleri öğrenilen göstericilerden 34'ü gözaltına alındı. 
BEŞİKTAŞ: 4 SAATLİK PAZARLIK MÜDAHALEYLE BİTTİ
DİSK, KESK, TTB, TMMOB'un aralarında bulunduğu sendikalar ve sivil toplum örgütlerince oluşturulan 1 Mayıs Tertip Komitesi'nce Taksim Meydanı'na yürümek için toplanma çağrısı yapılan Beşiktaş Meydanı'na çıkan başta Barbaros Bulvarı olmak üzere bütün ana caddeler trafiğe kapatıldı. Barbaros Bulvarı E-5 Karayolu'ndan çift taraflı olarak trafiğe kapatıldı. İşyeri Beşiktaş'ta olan vatandaşlar E-5'ten itibaren yürümek zorunda kaldılar. Ayrıca polis, vatandaşlara kimlik uygulaması yaparken aynı zamanda çantaların aranması ise dikkat çekti. Bulvara çıkan bütün sokak başları polis tarafından tutulurken, yakın aralıklarla TOMA'lar konuşlandırıldı. Başbakanlık Ofisi önü de trafiğe kapatıldı. Toplanma noktasına gelmek isteyen CHP'li Milletvekili Mahmut Tanal'ın yolu polis tarafından kesildi. Tanal, milletvekili olduğunu söyleyince yoluna devam etti. Ancak bu sırada bekleyen vatandaşlar da polis barikatını aşmaya çalışınca arbede çıktı ve CHP Milletvekili adayı Ali Özcan yere düştü. Kısa süre sonra DİSK Başkanı Kani Beko ve KESK Başkanı Lami Özgen'in de aralarında bulunduğu 1 Mayıs Tertip Komitesi'nin üyelerinden oluşan bir grup, Beşiktaş Meydanı'na geldi. CHP İstanbul Milletvekili Süleyman Çelebi'nin de olduğu grup, alkışlarla karşıladı. Beko, " Dilerim türkülerle, şarkılarla Taksim'de 1 Mayıs'ı kutlarız" dedi.
TAKSİM'E YÜRÜMEK İÇİN KORTEJ OLUŞTURULDU
DİSK, KESK, TTB, TMMOB temsilcileri ile HDP Eşbaşkan Figen Yüksekdağ, HDP Grup Başkanvekili Pervin ve Milletvekili Sebahat Tuncel, Taksim Meydanı'na yürümek istenildiğini polise bildirdi. Bunun üzerine ilk müzakere başladı.TEM Şube Müdürü Mustafa Çalışkan, bütün katılımcıları Taksim'e alamayacaklarını, 150 kişilik bir grubun sembolik olarak çelenk bırakılabileceğini söyledi, Beşiktaş'ta yapılmasını istedi. Bu müzakereden sonuç alınmayınca saat 14.00'de kortej oluşturuldu. Polis ile bir kez daha müzakerede bulunuldu. Bundan da bir sonuç alınamadı. Yaklaşık 4 saat süren görüşmelerin sonunda ise TOMA'ya kortej dışından bir grup su şişesi attı. Kortejden de polise su şişeleri fırlatıldı. Sabahat Tuncel, polise kalabalığa müdahale etmemesi için engel olmaya çalıştı. Tüm bunların sonunda ise polis kalabalığa tazyikli su, plastik ve boyalı mermi ile müdahelede bulundu.
BİR GÖSTERİCİ BIÇAKLANDI
Polisin attığı gazdan k çok gösterici etkilenirken, kaçışanların bir kısmı CHP İlçe Teşkilatı'na sığındı. Bazıları ise Barbaras'a doğru kaçarak ara sokaklara girdi. Bazı gruplar ile polis arasındaki çatışma buralarda sürdü. Çok sayıda gösterici gözaltına alındı. Dağılan grupta yer alan bir gösterici ise otopark çalışanı olduğunu söyleyen bir kişi tarafından karnından bıçaklandı.
MÜDAHALELER....
POLİS, MÜDAHALE ÖNCESİ 10 KEZ UYARDI: Polis; Taksim Meydanı ve Beşiktaş'ın yanı sıra Zincirlikuyu, Mecidiyeköy, Şişli, Okmeydanı'nda da geniş güvenlik önlemi aldı, Zincirlikuyu üst geçidinde ve altında çok sayıda çevik kuvvet polisi ile TOMA bekletilirken Mecidiyeköy'de meydan başta olmak üzere Taksim'e çıkan bütün yollar araç ve yaya trafiğine kapalı tutuldu. Çok sayıda çevik kuvvet ve özel tim polislerinin toplandığı Şişli Camii önünde TOMA ve zırhlı araçlar hazır bekletildi. Halaskargazi Caddesi'ne de çok sayıda TOMA ve polis otobüsü konuşlandırıldı. Polis, karşı karşı kaldığı tüm gruplara önce en az 10 defa "Dikkat polis konuşuyor. İçerisinde bulunduğu alan, valiliğin izin vermediği bir alandır. Yaptığınız gösteri yasadışıdı. Gösteri yeri Aksaray'dır. Lütfen dağılınız. Dağılmadığınız halde zor ve gaz kullanılacaktır" şeklinde uyarıda bulundu. Ayrıca sessizce dağılım sağlanması halinde kesinlikle müdahale edilmeyeceğini bildirdi.
Polisin, herhangi bir gösteri ve taşkınlık yapmayan gruplara ise müdahale etmediği görüldü.
APARTMANI İŞGAL ETTİLER: Taksim'e çıkmak isteyen bir gruba Kurtuluş'ta polis müdahale etti. Polis, taş, havai fişek ve molotof atarak saldıran gruba biber gazı ve TOMA'lardan su sıkarak karşılık verdi. 
Bir grup, Kurtuluş Caddesi'ndeki bir apartmana girerek işgal etti. Burada bazı göstericiler gözaltına alındı.
OKMEYDANI'NDA PATLAMAMIŞ BOMBA BULUNDU:Okmeydanı Fatma Girik parkı ve çevresinde toplanan bir gurup gösterici de polise havai fişek ve molotof kokteyli attı. Sokak aralarında yaşanan kovalamacalarda 7 gösterici gözaltına alınırken, patlamamış 1 adet parça tesirli bomba ele geçirildi.
BARBAROSTA BOYALI MERMİ: Beşiktaş Barbaros Bulvarı Sait Çiftçi katılımında toplanan yaklaşık 150 kişilik grup, pankart açarak Beşiktaş Meydanı'na yürümek istedi. Bunun üzerine polis gruba biber gazı ve boyalı mermi ile müdahale etti. Müdahale sonrası göstericiler ara sokaklara kaçarak dağıldı. Grup ile göstericiler arasında kovalamaca dakikalarca sürdü. Ara sokaklarda çevik kuvvet polisiyle çatışan eylemciler, Fulya Hakkı Yeten Caddesi üzerindeki çöp konteynırlarını devirerek ateş yaktı. Bunun üzerine çevik kuvvet polisleri eylemcilere biber gazı ve tazyikli su ile müdahale etti. Müdahalenin ardından çevredeki esnaf hortumlarla alevleri söndürmeye çalıştı. 5 eylemci bir apartmanın girişine saklandı. Polisin buradaki müdahalesine bir kadın, pencereye çıkarak tepki gösterdi. 
EYLEMCİYİ LİNÇ ETMEK İSTEDİLER: Fulya'da ise polis bir gruba müdahale etti. Adı öğrenilemeyen ike eylemci ise esnaf tarafından linç edilmek istendi. Eylemciyi vatandaşın elinden polis kurtardı.
MECİDİYEKÖY'DE MEZARLIĞA SIĞINDILAR: Zincirlikuyu'dan Mecidiyeköy Meydanı'na yürümek isteyen grup, polis müdahale edince kaçan göstericiler Zincirlikuyu Mezarlığı'na sığındı.Grup üyeleri polisin kovalamasının ardından ara sokaklara dağıldı.
DİSK BİNASI BOŞ KALDI
DİSK yıllar sonra ilk kez genel merkez önünde değil, Beşiktaş ve Şişli Meydanı'nda toplanma çağrısı yaptı. Çatlaklar bulunan binanın riskli olması nedeniyle yapılan çağrıya Nakliyat-İş Sendikası'na bağlı 20 işçi ise muhalefet etti. Sadece bu işçilerin bulunduğu sendika binası önü önceki yılların aksine boş kaldı. DİSK Nakliyat -İş Genel Başkanı Ali Rıza Küçükosmanoğlu, " Biz sendika olarak buranın 1 Mayıs'lar açısından da önemli olduğunu düşünüyoruz. O bakımdan buraya gelip, burada sabahladık üyelerimizle" diye konuştu. Binanın fiziki koşullarının kalabalık bir kitleyi taşıyamayacağını söyleyen Küçükosmanoğlu, Ama burası işçilerin evi. Elbette binanın fiziki koşulları düşünülerek farklı önlemler alınabilir" dedi. DİSK Genel Merkezi binasına "Emek, barış, özgürlük ve demokrasi için 1 Mayıs" yazılı pankart asılırken, Nakiye Elgün Sokağı da bayrak ve flamalarla donatıldı.
BOĞAZ KÖPRÜSÜNDE YAYA DEVRİYE GÖREV ALDI
Boğaziçi Köprüsü'ne de yaya devriye görevi yapan polisler yerleştirildi. Şişli'den Taksim'e çıkan yollarda TOMA'larla polis barikatları oluşturuldu. Polis Taksim ve Beşiktaş iel çevrelerindeki semtlerde kafeteryalara girerek GBT ve üst araması yaptı. 
POLİS KIRMIZI YELEK GİYDİ
İstanbul Polisi, 1 Mayıs'ta yeni yelekleriyle görev yaptı. Polis, kırmızı beyaz renkli Faruk Saraç imzalı kırmızı yelekleriyle dikkat çeti.
ŞİŞLİ CAMİ'DEN DUVARA 'YAZMAYIN' RİCASI 
Şişli Camii yönetimi ise avluyu çevreleyen 3 duvara "İşçi bayramınızı kutlar, Allah rızası için tarihi cami duvarlarına yazı yazılmamasını rica ederiz" yazılı pankart astı. 
ÜNİVERSİTELİYİ SENDİKALILAR BIRAKTIRDI
Beşiktaş'ta İstanbul Üniversitesi Elektrik Elektronik Mühendisliği öğrencisi, 22 yaşındaki Baran Hamzaçebi çantasında gaz maskesi, baret ve tuvalet kağıdı çıkınca gözaltına alındı. Üniversiteli,. sendika yetkililerinin araya girmesiyle serbest bırakıldı.
Aynı dakikalarda Okmeydanı'nda üzerlerinden gaz maskesi ve misket çıkan 4'ü liseli 9 kişi gözaltına alındı.
ÇARŞI DA KATILDI
Çarşı grubunun da kendi pankartı ile Beşiktaş Barbaros Bulvarı başlangıcındaki kutlamalara katıldı. 
ULAŞIM DURDU
Saat 06.00'dan itibaren Taksim, Şişli, Mecidiyeköy ve Beşiktaş çevresindeki yollar trafiğe kapatıldı. Hacıosman-Taksim metro hattında seferler, Hacıosman-Levent arasında yapılırken, Levent-Yenikapı arasında yapılmadı. Kabataş-Taksim Füniküler hattı durduruu. Bağcılar-Kabataş Tramvay hattındaki seferler de Soğanlı-Topkapı arasında gerçekleştirildi. Topkapı-Kabataş istasyonları arasında da sefer yapılmadı. Marmaray seferlerinin Sirkeci istasyonunda durmadan devam ettiği önleler çerçevesinde Söğütlüçeşme-Cevizlibağ arasındaki metrobüs hattı 06.00'dan itibaren hizmet vermedi. İstanbul Deniz Otobüsleri'nin Sirkeci-Harem arabalı vapur seferleri karşılıklı olarak durdurulurken, Şehir Hatları'nın Üsküdar-Beşiktaş seferleri de yapılmadı. Haliç hattı seferleri Üsküdar-Ayvansaray-Eyüp ve Eyüp-Ayvansaray-Üsküdar şeklinde yapılırken , Karaköy-Kadıköy ve Eminönü-Kadıköy seferleri birleştirilerek, Karaköy-Eminönü-Kadıköy şeklinde gerçekleştirildi. Unkapanı ve Galata köprüleri kapalı tutuldu. 
GECE YARISI SENDİKALARA RESMİ YAZI GİTTİ
İstanbul Valiliği'nin 4 meslek örgütüne yazı göndererek,1 Mayıs kutlamalarının "günün anlam ve önemine yakışır etkinlikler için her türlü imkana sahip olan Yenikapı Sahil Miting Alanı"nda yapılmasını önerirken, Taksim anıtına çelenk koymak ve Kazancı yokuşuna karanfil bırakmak üzere sembolik katılıma izin verileceğini ancak büyük katılımlı kutlamaların bu meydanda yapılmasına izin verilmeyeceğini duyurdu.Yazıda yasak gerekçesi şu şekilde açıklandı:
"Taksim Meydanı ve çevresi ise konumu itibari ile yüksek katılımlı toplantı ve gösteriler için uygun bir yer olmadığı gibi araç ve yaya akışının çok yoğun olması, turizm potansiyeli bakımından en yüksek düzeydeki yerlerden biri olması ve bunun yanında buradaki ve çevresindeki otellerin 24 saat faaliyet göstermesi nedeniyle, ülke ekonomisine sağladığı katkı bakımından da büyük bir öneme sahip olduğu dikkate alındığında bu bölgede yaşanabilecek olumsuzlukların hem ülke ekonomisine hem de turizm açısından ülkemizin tanıtımını olumsuz yönde etkileyecektir."
VALİ 1 MAYIS'I KUTLADI
İstanbul Valisi Vasip Şahin, Twitter hesabından 1 Mayıs'ı kutladı. Vali Şahin, Twitter'daki takipçileriyle şu mesajı paylaştı: "Sağduyu, huzur, barış ve kardeşliğin hakim olması dileğiyle başta işçilerimiz olmak üzere herkesin 1 Mayıs emek ve dayanışma gününü kutluyorum."
ÜNLÜLER DE GELDİ
Oyuncular Sendikası Genel Başkanı Meltem Cumbul, oyuncu Özgür Çevik, Tuğba Özay'ın annesi Duygu Özay ve babası İlhan Özay'da 1 Mayıs nedeniyle Beşiktaş'a geldi. Ünlüleri gören grup üyeleri ise fotoğraf çektirmeyi ihmal etmedi.
ANTİKAPİTALİSTLER, NAMAZ KILDI
Antikapitalist Müslümanlar, Fatih Camii avlusunda toplanarak ölen işçiler için gıyabi cenaze namazı kıldı. Grup daha sonra "Biz istiyoruz ki ezilenleri yeryüzünde önderler kılalım" yazılı pankart açarak, kortej eşliğinde Saraçhane Parkı'na doğru Fevzipaşa ve Macar kardeşler Caddelerini kullanarak yürüyüşe geçti. Antikapitalist Müslümanlar grubu yürüyüş boyunca, "İşçiler ölüyor, sermaye büyüyor" ve "1 Mayıs direniş, zulme isyan" sloganları attı. Grup, Saraçhane Parkı'nda basın açıklaması yapmak istemesi üzerine polis yetkilileri ile yaklaşık yarım saat anlaşmaya çalıştı. Polis ekipleri Saraçhane Parkı'nda basın açıklaması yapmak isteyen Antikapitalist Müslümanlar grubuna parkın yan tarafında bulunan İtfaiye Parkı'nda basın açıklaması yapmasına izin verdi. 
SELAMİ ALTINOK:  136 KİŞİ GÖZALTINA ALINDI 
Emniyet Müdürü Selami Altınok, yoğun güvenlik önlemeleri alınan İstiklal Caddesi'nde incelemelerde bulundu. Taksim Meydanı'na kadar yürüyen Altınok, herhangi bir problem olmadığını söyledi. Öğle saatlerine kadar 136 kişinin gözaltına alındığını belirten Altınıok, "Kaza, bela yok. Aldığımız tedbirler iyi. Ne emekçilerin ne personelimizin hiçbirinin burnu kanamadan" dedi. Altınok, İç Güvenlik Paketi'nden sonraki ilk 1 Mayıs olduğunun hatırlatılması üzerine, yasanın vermiş olduğu yetkiyi, hukukun da yetki sınırları içerisinde kullanmaya dikkat ettiklerini belirtti. Altınok, "Yetkimiz var diye o yetkiyi lazım olmadık bir şekilde kullanacak değiliz. Yetkiyi, hukuk ne emrediyorsa o şekilde ama yetkiyi kullanabilme noktasında da irade kullanarak gereğini yapıyoruz" ifadelerini kullandı.
YENİ GAZ FİŞEĞİ KULLANILDI
Polis, bu 1 Mayıs'ta yeni tip gaz fişeği kullandı. Brezilya'dan getirilen gaz fişeklerinin yakın mesafeden göstericiye isabet etse dahi yaralanmalara neden olmadığı bildirilmişti. Yeni tip gaz fişeği 3 ve 6 parçaya ayrılıyor.
