<url>http://www.haberturk.com/dunya/haber/1072650-danimarka-basbakanina-protesto</url>
<title>Danimarka Başbakanı'na protesto!</title>
Başbakan Helle Thörning Schmidt, Kopenhag'daki Faelledparkın'da yaptığı konuşma sırasında Sosyal Demokrat Gençlik Teşkilatı üyeleri tarafından tezahüratlarla karşılanırken, otonom gençlerin ıslıklı, pankartlı ve yuhalamalı protestoları ile karşılaştı
Danimarka, Başbakan Helle Thörning Schmidt
Danimarka'da 1 Mayıs işçi bayramı, çeşitli şehirlerde bahar havasında kutlandı. 1 Mayıs konuşmalarına saat 06.30'da Jylland yarım adasında başlayan Başbakan Helle Thörning Schmidt, öğleden sonra Kopenhag'daki Faelledparkın'da yaptığı konuşma sırasında Sosyal Demokrat Gençlik Teşkilatı üyeleri tarafından tezahüratlarla karşılanırken, otonom gençlerin ıslıklı, pankartlı ve yuhalamalı protestoları ile karşılaştı.
Otonomların elinde "Irkçılığa hayır" yazılı pankartlar dikkat çekti. Schmidt konuşmasında "Danimarka özel bir ülke. Hepimiz sırt sırta vermiş şekilde eşitliği koruyoruz. Sosyal Demokrat Parti olarak işçilerimizle birlikte ülkemizi övünülür bir ülke haline getirdik. Bugün 1 Mayısı kutlarken, sağ partilerin hasta politika bulutlarından arınmaya başladık" dedi. Schmidt görevde bulundukları 22 ay içinde 32 bin kişiye iş imkanı sağladıklarını, işsizliği düşürdüklerini söyledi.Schmidt, Danimarka'nın krizden çıktığını ve doğru yolda ilerlemelerinin yakında yapılacak seçime bağlı olduğunu söyledi. 
Geçtiğimiz yıl otonom gençlerin sözlü ve şişeli saldırısına uğrayan Başbakan Schmidt, bu kez miting alanına kimseye gösterilmeden sokuldu ve yine aynı şekilde kimseye gösterilmeden meydandan kaçırıldı.
Başbakan Schmidt'i sahnenin arkasında protesto etmek için bekleyen protestocularla sivil polisler arasında kısa süreli bir tartışma yaşandı. Ancak otonom gençler Başbakan Schmidt'in ayrıldığını öğrenince olaysız bir şekilde dağıldılar.
SIKI GÜVENLİK 
Danimarka başkenti Kopenhag'da şubat ayında yaşanan iki terör saldırısı nedeniyle 1 Mayıs kutlamalarının yapıldığı Faelledparkın'da ilk kez sıkı güvenlik önlemleri alındığı görüldü. Resmi giysili polisler mümkün olduğu kadar halkı rahatsız etmemeye çalışırken, sivil polislerin çokluğu dikkat çekti ve bazı yüksek noktalardaki polislerin dürbünle tüm mitin alanını kontrol altında tuttukları görüldü. 1 Mayıs kutlamalarına katılan Türkler, Türkiye'de 1 Mayıs'ın Taksim Meydanı'nda kutlatılmamasını eleştirerek, "Umarız bir gün Türkiye'de de 1 Mayıs piknik havasında kutlanır. Gönlümüz Türkiye'deki işçilerle" dediler. 
Sosyalist Halk Partili Özlem Sara Çekiç, "1 Mayıs işçi bayramıdır ve işçilerin istedikleri yerde bu bayramı kutlamaya hakkı vardır. Türkiye'de işçilerin 1 Mayıs'ı Taksim Meydanı'nda kutlayamamalarını yadırgıyorum. İşçilere yapılan coplu, gazlı müdahaleyi de hayretle karşılıyorum ve işçilerin dövülmesine üzülüyorum. Ama gönlümüz onlarla" dedi. 
Hanım Özer, "Türkiye ile Danimarka'yı kıyaslıyorum. Burada 1 Mayıs'ı çocuklarımızla işçilerimizle, polislerimizle hep birlikte emekçi günü olarak bayram havasında kutluyoruz. Gönül isterdi ki Türkiye'de de böyle olsun" derken, eşi Tuncay Özer, "Polisler yanımızda bizi koruyorlar, omuz omuza duruyoruz. Aslında herkes işçi ama Türkiye'de işçinin değerini bilen yok. Ülkemizde de böyle kutlanmasını isterdim" dedi.
Kutlamalarda konuşma yapan siyasetçiler, ülkede, marangoz, postacı, duvarcı, işçi, memur, siyasetçi kimse arasında ayrım olmadığına dikkat çekerek, 1 Mayıs'ın da herkesin bayramı olduğunu söylediler. Kutlamalar akşam saat 20.00'a kadar sürdü.
