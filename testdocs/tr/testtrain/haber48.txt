<url>http://www.haberturk.com/dunya/haber/1072474-bnd-fransayi-abdye-dinletmis</url>
<title>BND, Fransa’yı ABD’ye dinletmiş</title>
Alman istihbaratı BND’nin, Amerikan Ulusal Güvenlik Ajansı NSA’ya yardım ederek ABD’nin yıllarca AB yetkililerini, Elysee Sarayı’nı ve Fransa Dışişleri Bakanlığı’nı dinlemesini sağladığı ortaya çıktı
ALMAN Dış İstihbarat Teşkilatı BND’de yaşanan skandallara bir yenisi eklendi. Alman istihbaratının yıllarca Amerikan Ulusal Güvenlik Ajansı NSA’ya yardım ederek Fransız yetkililer ve Avrupa Birliği (AB) üst düzey yöneticilerinin dinlenmesini sağladığı ortaya çıktı. Süddeutsche Zeitung, WDR ve NDR, hükümet kaynaklarına dayanarak verdiği haberde, Bavyera’nın Bad Aibling kentinde bulunan BND dinleme üssünün NSA tarafından casusluk amacıyla kullanıldığını yazdı. Dinlemedeki hedefin ise, Fransız Dışişleri Bakanlığı yetkilileri, Elysee Sarayı ve Avrupa Birliği Komisyonu olduğu öne sürüldü.
MERKEL BİLİYOR MUYDU?
Alman Die Welt Gazetesi’nin ortaya çıkardığı skandalı Almanya Başbakanı Angela Merkel, BND Şefi Gerhard Schindler ve Almanya İçişleri Bakanı Thomas de Maiziere’in bildikleri ve aralarında bu konuyu gizli tuttukları söyleniyor. Ancak Merkel hükümeti bu iddiaları yalanladı. Merkel’in sözcüsü Steffen Seibert, dün yaptığı açıklamada, “İddialar doğru değil. Biz bildiğimiz her konuda daima parlamentoyu haberdar ediyoruz” dedi. Yeşiller Partisi ise ortaya çıkan bu skandalın bir an önce aydınlanması konusunda çağrı yaptı

