<url>http://www.haberturk.com/dunya/haber/1072642-baltimoreda-6-polis-gozaltina-alindii</url>
<title>Baltimore'da 6 polis gözaltına alındı</title>
Siyahi genç Freddie Gray'in gözaltında iken ölümünün ardından yürütülen soruşturma tamamlandı. Polislerden biri ikinci derece cinayetten yargılanacak!
Siyahi genç Freddie Gray'in Baltimore'da öldürülmesi sonrasında Baltimore'u savaş alanına çeviren gösterilerin ardından Baltimore polisiyle ilgili soruşturma tamamlandı ve 6 polisin gözaltına alındığı duyuruldu.
5 polisin kasıtsız ölüme sebebiyet, saldırı ve uygunsuz tutuklama gerçekleştirmekten, gözaltı aracının şoförü olan 1 polisin ise ikinci derece cinayetten yargılanacağı bildirildi. 
ABD’nin Maryland eyaletinin Baltimore şehrinde 25 yaşındaki siyahi genç Freddie Gray’in, polis gözaltındayken ölmesi üzerine başlatılan soruşturma sona erdi. Baltimore Başsavcısı Marilyn J. Mosby bugün yaptığı açıklamada, Gray’in gözaltındayken ölümüne sebebiyet veren 6 polisin gözaltına alındığını duyurdu. 
Öte yandan, 2. dereceden adam öldürme iddiası ile suçlanan polis memurunun 30 yıl hapis cezası alabileceği ifade edildi. 
Baltimore Başsavcısı Marilyn J. Mosby bugün yaptığı açıklamada, hukukun üstünlüğünü vurgulayarak, Gray'in gözaltındayken ölümüne sebebiyet veren 6 polisin gözaltına alındığını ve beşinin istemeyerek ölüme sebebiyet verme, saldırı ve uygunsuz tutuklama yapmaktan yargılanacağını duyurdu.
Gray'in ölümünden iki hafta sonra tamamlanan soruşturma, polisi araştırmasını bitirmesinin hemen ardından açıklandı. Mosby, Gray'in polis aracına alındıktan sonra emniyet kemerinin bağlanmadığı ve gerekli önlemlerin alınmadığını belirtti. 
Soruşturma ile ilgili yapılan açıklamada Freddie Gray'in tutuklanmasına neden olan pantolonun cebinde taşıdığı çift taraflı bıçağın ise kanuna aykırı olmadığı belirtildi.
Mosby ayrıca kendisinin beş kuşaktır polis olan bir aileden geldiğini ve davanın savcılık ofisi ile Baltimore polisi arasındaki ilişkileri etkilemeyeceğini ifade etti. Göreve ocak ayında başlayan siyahi başsavcı, "Gray, araçtan indirildikten sonra nefes alamıyordu." dedi. 
Siyahi gencin ölümünün ardından Baltimore'da başlayan protestoların yerini sevinç gösterileri aldı. Başsavcının açıklamasını dinleyen Baltimore sakinleri, soruşturma sonrası 6 polisin gözaltına alınmasını memnuniyetle karşıladı. Protestocular, Gray'ın ölümü ile ilgili önemli bir adım atıldığını ama dava sonucunu merakla beklediklerini söyledi. 
Hafta başında Gray'in cenaze töreninin ardından Baltimore'da başlayan barışçıl gösteriler yağmalama ve kundaklamaya dönüşmüş, bunun üzerine Maryland Valisi Larry Hogan salı günü sokağa çıkma yasağı ilan etmişti. 
OBAMA'DAN AÇIKLAMA: ADALET YERİNİ BULMALI
ABD Başkanı Barack Obama, Baltimore'da polis gözaltısı sırasında ölen Freddie Gray'e yönelik gerçeklerin ortaya çıkmasının "hayati önem taşıdığını" belirterek, "Adalet yerini bulmalı" dedi.
Obama, Dünya Basın Özgürlüğü Günü'ne dikkat çekmek için, görevlerini yaparken baskı gören gazeteciler, Rusya'dan Fatma Tlisova, Vietnam'dan Dieu Cay ve Etiyopya'dan Simegnish "Lily" Mengesha'yı Beyaz Saray'da ağırladı.
Burada, Gray'in ölümüyle ilgili soruşturmada başsavcının kararına değinen Obama, şunları kaydetti:
"Freddie Gray'e ne olduğuna yönelik gerçeğin ortaya çıkması kesinlikle hayati önem taşıyor. Yasal süreçlerle ilgili yorumda bulunmuyorum ve bu uygun da olmaz. Ama şunu söyleyebilirim ki adalet yerini bulmalı. Tüm kanıtlar sunulmalı. Suçlama yöneltilenler için de tabii ki hukukun üstünlüğü ve yargı süreci geçerli. Dolayısıyla, hukuk sistemimizin olması gerektiği gibi işlediğinden emin olmak istiyorum."
Obama, Baltimore'da yapıcı ve özenli protestolar görmekten de memnun olduğunu dile getirerek, "Umarım, protestolarda şiddet içermeyen bu yaklaşım ve toplum ile diyalog devam eder" diye konuştu.
SENDİKA, POLİSLERİN ARKASINDA
Savcılık açıklamasından kısa bir süre önce ise Baltimore Polis Sendikası yazılı bir açıklama yaparak 6 polisin Freddie Gray'in ölümüyle doğrudan bağlantısı olmadığı belirtti.
Açıklamada, "Bu talihsiz olayla ilgili olarak altı polisin hiçbiri Bay Gray'in ölümünden sorumlu değildir. Aksine bütün memurlar Bay Gray'e özen gösterip, onu korumak için uğraşmış, bu sırada halkı koruma görevlerini de en iyi şekilde yapmaya çalışmışlardır." denildi.
Sendika ayrıca özel bağımsız bir savcının davaya bakmasını da talep etti. Ancak savcı Mosby yaptığı açıklamada, davaya özel bağımsız bir savcının bakmayacağını belirtti.
Sendikanın açıklaması, tarihteki en sert açıklama olarak kayıtlara geçti. 
Baltimore Başsavcılığı, geçtiğimiz günlerde St Louis ve Staten Islan şehirlerinde öldürülen siyahi gençler davasında 'polislerin yargılanmasına gerek yok' kararının aksine bir açıklama yapması dikkat çekti. 
Geçtiğimiz günlerde, St. Louis şehrinde 'Soruşturma Kurulu'nun, Ağustos ayında 18 yaşındaki siyahi genci öldüren polis Darren Wilson'un yargılanmasına gerek olmadığına karar vermesinden sonra ülke genelinde gösteriler başlamıştı. Eylemciler, kurulun aldığı karara tepki olarak protesto gösterileri düzenlemişti. 
Öte yandan New York'un Staten Island ilçesinde, polis tarafından gözaltına alınan bir siyahi gencin, polisler tarafından tutuklanmak istenirken kalp krizi geçirerek hayatını kaybeden Eric Garner davasında jüri, olayda herhangi bir ihlal görmediğini açıklamıştı. Verilen karar sonrası ABD genelinde protestolar başlamıştı.  
