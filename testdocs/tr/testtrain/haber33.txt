<url>http://www.haber7.com/uzak-dogu/haber/1357502-32-arakanli-musluman-olu-bulundu</url>
<title>32 Arakanlı Müslüman ölü bulundu</title>
Tayland'ın güneyindeki ormanlık bir alanda 32 Arakanlı Müslümanın toprağa gömülü cesetleri bulundu.
Malezya sınırına yakın bölgedeki polis yetkilisi Albay Wirasan Tanpiam, AA muhabirine yaptığı açıklamada, ihbar üzerine cesetleri polis, sınır polisi ve kurtarma görevlilerinden oluşan ekibin bulduğunu söyledi.
Myanmar'dan geldikleri tahmin edilen Arakanlıların ölüm sebebinin adli tıp uzmanlarınca araştırıldığını belirten Tanpiam, kurtarma ekiplerinin başka cesetler olması ihtimaline karşı bölgeyi taramaya devam ettiğini söyledi.
Bangkok Post gazetesi, Rohingya Müslümanlarının çoğunun insan kaçakçıları tarafından Malezya'ya sokulmak için beklerken açlıktan veya hastalıktan öldüğünü yazdı.
İnsan Hakları İzleme Örgütü Asya Yardımcı Direktörü Philip Robertson, cesetlerin bulunmasına şaşırmadığını, bölgede kaçırılarak kamplarda tutulan ve uzun süre aç bırakılan çok sayıda Rohingya Müslümanı olduğunu söyledi. Robertson, Taylandlı yetkililerin bu rotadaki insan kaçakçılığı konusunda şimdiye kadar hiçbir şey yapmadığını ancak bu noktadan sonra yaşananları görmezden gelemeyeceklerini belirtti.
Myanmar'da 2012 yılı haziran ayında patlak veren Müslümanlara yönelik şiddet olayları nedeniyle bu ülkede yaşayan on binlerce Rohingya Müslümanı, iş bulma hayaliyle Malezya'ya geçebilmek için insan tacirlerinin yardımıyla Tayland'a kaçtı. Rohingya Müslümanlarının büyük bölümünün Tayland kıyılarına deniz yoluyla geldiği biliniyor. 
Tayland'ın güneyinde ormanlık bölgede insan tacirleri tarafından zorla gizli kamplarda tutulan çok sayıda Rohingya Müslümanı bulunmuştu. Tayland hükümeti ay başında yaklaşık bir milyon göçmen işçinin kayıt altına alındığını açıklamıştı.
Myanmar'da 1982'de kabul edilen yasayla vatandaşlık haklarını kaybeden Rohingya Müslümanları "devletsiz" sayılıyor. Birleşmiş Milletler tarafından "eziyet gören dini azınlık" olarak kabul edilen Rohingya Müslümanları, ülkenin batısındaki Rakhine (Arakan) eyaletinde derme çatma kamplarda yaşıyor. 
Rohingya Müslümanları, sadece kendileri için uygulanan bazı kısıtlamalara maruz kalıyor. Resmen evlenmelerine olanak tanınmayan Rohingya çiftlerine sadece iki çocuk için izin veriliyor. Doğan çocuklar için ise doğum belgesi düzenlenmiyor.
