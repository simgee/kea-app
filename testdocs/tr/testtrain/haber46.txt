<url>http://www.haberturk.com/dunya/haber/1072577-muslumanlardan-ozur-diledi</url>
<title>Müslümanlardan özür diledi!</title>
PEGIDA'nın eski sözcüsü Kathrin Oertel, sosyal medyada yayınladığı bir video ile ülkedeki göçmenlerden ve Müslümanlardan özür diledi.
Sputnik News'te yer alan habere göre Almanya'daki Batı'nın İslamlaşmasına Karşı Vatansever Avrupalılar (PEGIDA) hareketinin eski sözcüsü Oertel, Facebook'ta yer alan 10 dakikalık video mesajında, Almanya ve Avrupa'daki göçmenleri ve iltica başvurusu yapmış kişileri sorunların nedeni olarak görmenin doğru olmadığını belirtti.
Oertel, "Ülkemize entegre olmuş, barış içinde yaşayan, yasalarımıza ve kültürümüze saygı gösteren tüm Müslümanlardan ve göçmenlerden özür dilerim" dedi.Dresden'de başlayan İslam ve yabancı karşıtı PEGIDA kampanyasında kendisinin de bir nebze sorumluluğu olduğunu ifade eden Oertel, "Bunun için de özür dilerim ve gelecekte her şeyin yolunda olması için her şeyi yapacağım" ifadesini kullandı.
Oertel, ülkede barış ve uyum içinde birlikte yaşamaya herkesin katkı yapması gerektiğini belirterek, daha fazla ayrışmaya izin verilmemesini istedi.
Oertel, PEGIDA'nın kurucusu Lutz Bachmann ile görüş ayrılığına düşmüş, Bachmann'ın aşırı sağ görüşlü olmasından dolayı hareketten ayrılmıştı. Oertel, Avrupa İçin Doğrudan Demokrasi Hareketi'ni kurmuş ancak beklenen ilgiyi bulamamıştı.
PEGIDA grubu, ilk olarak Dresden kentinde 20 Ekim'de 350 kişiyle gösterilere başlamış, İslam ve göçmen karşıtı söylemleriyle Almanya'daki desteğini artırmıştı.

