<url>http://www.haberturk.com/dunya/haber/1072496-ispanya-podemos-partisinde-monedero-istifa-etti</url>
<title>İspanya Podemos partisinde Monedero istifa etti</title>
"Aldatılmış hissediyorum" dedi ve gitti.
İspanyol siyasetinde çok kısa bir sürede büyüyen "Öfkeliler" hareketinin devamı "Podemos" partisinin kurucularından Monedero, "İlk günlerin neşesini kaybettik. Kendimi ihanete uğramış, aldatılmış hissediyorum" diyerek, partisinden istifa etti.
İspanya'da ekonomik krizin etkisiyle kendiliğinden ortaya çıkan halk hareketi "Öfkeliler"in devamı olarak 2014 Ocak ayında kurulan ve çok kısa sürede büyüyen "Podemos" adlı siyasi parti kurucularından, Juan Carlos Monedero, istifa etti.
İspanya'da Podemos'un kurucularından ve en önemli fikir adamlarından biri olarak gösterilen Juan Carlos Monedero "radiocable" adlı radyoya yaptığı açıklamada, İspanya'da "15M" olarak da adlandırılan "Öfkeliler" hareketinin ilk günlerindeki heyecanın artık Podemos'da olmadığını, "bu zamana kadar eleştirdikleri, yerine almak istedikleri diğer siyasi partilere benzemeye başladıklarını, Podemos'un ilk günlerindeki tavrına geri dönmesi gerektiğini" savundu.
"Kendimi ihanete uğramış ve aldatılmış hissediyorum" diyen Monedero, istifasını Podemos'un lideri Pablo Iglesias'a sunarak "Podemos"dan ayrıldığını açıkladı.
Monedero'nun istifasını kabul eden Pablo Iglesias ise basına yaptığı kısa değerlendirmede, "Belki de Juan Carlos bir siyasi parti adamı değil. Uçmak ihtiyacı olan bir entellektüel" ifadelerini kullandı.
Monedero'nun "Podemos" ile işbirliğine devam edeceğini, onun eleştirilerinin parti için çok önemli olduğunu vurgulayan Iglesias, her şeye rağmen bu zamana kadarki yol arkadaşının eleştirilerinin kendisi açısından "acı olduğunu" kabul etti.
"Podemos" son yayınlanan anketlerde 2. ve ya 3. büyük siyasi parti olarak gösteriliyor. İspanya'da gelecek 24 Mayıs'da yerel seçimler, yıl sonunda da genel seçim yapılacak.
