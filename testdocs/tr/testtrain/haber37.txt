<url>http://www.haberler.com/misir-cumhurbaskani-sisi-ispanya-da-kahraman-gibi-7258864-haberi/</url>
<title>Mısır Cumhurbaşkanı Sisi, İspanya'da Kahraman Gibi Karşılandı</title>
Askeri darbe yaptıktan sonra seçimlerle Cumhurbaşkanı seçilen Sisi, İspanya'da radikal dincilerle mücadele eden baş kahraman olarak karşılandı.
Mısır'da yaşanan askeri darbe sonrasında yapılan seçimlerle Cumhurbaşkanı seçilen Abdullfettah es-Sisi, İspanya'da radikal dincilerle mücadele eden baş kahraman olarak karşılandı.
"RADİKAL DİNCİLERLE MÜCADELE EDEN..."
İspanyol hükümetinin baş davetlisi olarak iki günlük resmi ziyaret için Madrid'e gelen Sisi, Kral Felipe VI ve eşi Letizia tarafından Kraliyet Sarayı'nda kabul edildi.
Resmi karşılamada bir konuşma yapan İspanya Kralı Felipe VI, Sisi'nin 'radikal dincilere karşı mücadele eden önemli bir devlet adamı' olduğunu söyledi.
"MISIR'IN YANINDAYIZ"
Kral Felipe VI Sisi'nin önderliğinde Mısır'ın Ortadoğu'da baş gösteren ve bölgeyi istikrarsızlığa iten köktendincilere verdiği mücadeleye destek verilmesi çağrısında bulundu. Cumhurbaşkanı Sisi'nin Libya, Suriye, Yemen ve Filistin'de devam eden savaşın sona erdirilmesi için mükemmel bir aracı olacağını da savunan Kral Felipe VI İspanya'nın medeniyetleri yok eden bu aşırı güçlere karşı hem siyasi hem de ekonomik olarak Mısır'ın yanında olacağını belirtti.
"İNSAN HAKLARINI UMURSAMADILAR"
İspanyol basını ise Mısır'da Sisi'nin iş başına geldikten sonra ülkede artan insan hakları ihlallerine karşı İspanya Kralının ve hükümetin bu konulara değinmemek için özel bir özen gösterdiğine dikkat çekti.
"İHALE KAZANIYORLAR"
İspanya'da yayın yapan gazeteler, Sisi ile birlikte İspanya ve Mısır arasında artan ekonomik ilişkilerin ivme kazandığına işaret ederek İspanyol firmaların bu önemli Ortadoğu ülkesinde milyar avrolara ulaşan önemli ihaleler kazanmaya başladığına vurgu yaptılar. İspanya Kralı ve eşinin Kraliyet Sarayı'nda Sisi'nin onurunda verdiği yemeğe başta Başbakan Mariano Rajoy olmak üzere hükümetten çok sayıda bakanda hazır bulundu.
