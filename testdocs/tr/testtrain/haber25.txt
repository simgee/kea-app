<url>http://kralspor.ensonhaber.com/4-buyuklerin-simgeleri-nasil-ortaya-cikti-2015-03-30.htmlm</url>
<title>4 büyüklerin simgeleri nasıl ortaya çıktı</title>
Beşiktaş, Fenerbahçe, Galatasaray ve Trabzonspor'un simgelerinin ortaya çıkış hikayeleri taraftarları şaşırtıyor.
Spor Toto Süper Lig'de mücadele eden  takımların sembol ve simgeleri, birbirinden ilginç hikayelere dayanıyor.

AA muhabirinin derlediği bilgilere göre, takımların önemli bir bölümü sembollerini hayvanlardan belirlerken, bazı takımlar ise simge ve sembollerini  kentlerinin tarihlerinden alıyor.

Kulüp flamalarında, taraftar yayınlarında, internet sitelerinde,  hediyelik eşyalarda kullanılan semboller, yeri geldiğinde takımı ateşleyen  "slogan" haline dönüşebiliyor.

BALIKÇI KARA KARTAL DEDİ SİMGE ORTAYA ÇIKTI
Beşiktaş'ın simgesi olan ''kara kartal''ın çıkış noktası balıkçı Mehmet Galin'in tezahüratına dayanıyor. Siyah-beyazlılar, 1940-1941 sezonunda  kadrosunu gençleştirirken, liderlik koltuğundaki yerini de sağlamlaştırıyor.  Ligin bitimine 5 haftalık bir süre kala Beşiktaş, Şeref Stadı'nda Süleymaniye ile  yaptığı maçta büyük beğeni kazanan bir futbol sergiliyor. Karşılaşmanın ikinci  yarısında önde olmasına karşın siyah-beyazlı futbolcular rakip kaleyi adeta "abluka" altına alırken, stattaki Atatürk panosu tarafındaki tribününden bir  taraftar, ''Haydi Kara Kartallar. Hücum edin Kara Kartallar'' diye bağırıyor.  Stadı dolduran binlerce taraftarları etkileyen balıkçı Mehmet Galin'in bu  tezahüratındaki ''Kartal'', 6-0 Beşiktaş'ın kazandığı maçın ardından takımın  sembolü haline geliyor.

SARI KANARYA CİHAT ARMAN'DAN GELİYOR
Fenerbahçe'nin simgesi "sarı kanarya" ise sarı-lacivertlilerin ünlü kalecisi Cihat Arman'dan geliyor. 1939 yılında Fenerbahçe'ye transfer olan kaleci Cihat Arman, futbol yaşantısını 1952 yılına kadar sürdürüyor. O dönemlerde Türkiye'nin en iyi kalecileri arasında gösterilen ve "Uçan kaleci" olarak anılar Arman, sahaya genellikle sarı formasıyla çıkıyor. Arman, bir karşılaşmada "90" olarak tabir edilen köşeye giden topu harika bir hareketle kurtarıyor. Bu kurtarış sonrasında taraftarlardan birisi, 'Hey yavrum kanaryama bak, yine uçtu' diye bağırıyor.

1952 yılında kurulan genç kadro, art arda şampiyonluklar kovalayınca, basın, ''Sarı kanaryalar yine güzel oynadı'' şeklinde haber yazınca, takımın simgesi "kanarya" olarak kalıyor.

ASLAN NASIL ORTAYA ÇIKTI?
Galatasaray'ın simgesi olan "aslan" ise futbolcuları Nihat Bedik'ten geliyor. Galatasaray futbol takımının 8 yıl kaptanlığını yapan, 18 kez giydiği  A Milli Takım formasını 8 kez kaptan olarak taşıyan Bedik, 1936 yılında aktif  spordan çekilmesine rağmen spor yapmayı ihmal etmedi. ''Aslan'' ismini verdiği  teknesiyle yarışlara katılan, futbol oynadığı dönemlerde ''Aslan Nihat'' olarak çağrılan Bedik, hayatını adadığı Galatasaray'a kendi lakabını simge olarak  bıraktı.

HEM KAPLAN HEM KARADENİZ FIRTINASI
Trabzonspor'un simgesinin gazeteler tarafından kullanılan bir sözün ardından çıktı. Beşiktaş'ın "kartal", Fenerbahçe'nin "kanarya" ve Galatasaray'ın ''aslan" lakaplarını kullanmalarının ardından Trabzon'daki gazeteler, bordo-mavili  takıma "kaplan" yakıştırması yapıyordu. Trabzonspor, son yıllarda gerek ulusal gerekse de uluslararası arenada "Karadeniz fırtınası" olarak anılmaya başlandı.
