<url>http://www.haberler.com/turkiye-avrupa-parlamentosu-kararini-iade-etti-7258491-haberi/</url>
<title>Türkiye, Avrupa Parlamentosu'nun 'Soykırım' Kararını İade Etti</title>
Türkiye, Avrupa Parlamentosu'nun 1915 olaylarına ilişkin kararını aynen iade etti. Erdoğan, kararla ilgili "Bizim için yok hükmünde" demişti.
Avrupa Parlamentosu'nda kabul edilen ve Türkiye'den 1915 olaylarını "Ermeni soykırımı" olarak tanımasını talep eden karar, Türkiye'nin Avrupa Birliği Daimi Temsilciliği tarafından AP'ye iade edildi.
KAPAK YAZISIYLA GERİ GÖNDERİLDİ
AP'nin 29 Nisan'da Türkiye'nin AB Daimi Temsilciliği'ne gönderdiği karar, eklenen kapak yazısıyla dün geri gönderildi. Türkiye'nin AB Daimi Temsilciliği'nden yapılan açıklamada, "1915 olayları hakkında 15 Nisan'da AP Genel Kurulu'nda kabul edilen ve 29 Nisan'da resmi olarak Daimi Temsilciliğimize iletilen karar, 30 Nisan'da AP'ye iade edilmiştir." ifadesi kullanıldı.
TÜRKİYE'YE "YÜZLEŞİN VE KABUL EDİN" ÇAĞRISI YAPILMIŞTI
AP'nin bağlayıcı nitelik taşımayan kararında, 1915 olaylarıyla ilgili Ermeni iddialarına destek verilerek Türkiye'ye geçmişiyle yüzleşmesi ve bu iddialarını kabul etmesi çağrısı yapılmıştı.
Kararda, Türkiye ve Ermenistan'a 2009 yılında imzalanan protokolleri "ön şartsız onaylayarak ve uygulayarak ve sınırı açarak" ilişkilerini normalleştirme yolunda ilerlemeleri tavsiye edilmişti.
"SOYKIRIM" TANIMLAMASINI REDDEDEN İSİMLER DE OLMUŞTU
Kararla ilgili AP genel kurulundaki oturumda, kurumunu temsilen söz alan AB Komisyonu Başkan Yardımcısı Kristalina Georgieva ve AB Dönem Başkanı Letonya'yı temsilen konuşma yapan Avrupa işlerinden sorumlu Devlet Sekreteri Zanda Kalnina-Lukasevica, bazı parlamenterlerin "soykırım" kelimesini kullanmaları yönündeki ısrarlı çağrılarını reddederek, 1915 olaylarını "trajedi" olarak nitelendirmişti.
ERDOĞAN: BİZİM İÇİN YOK HÜKMÜNDE
Cumhurbaşkanı Tayyip Erdoğan ise, Ermeni soykırımını resmen tanıyan ve Türkiye'ye "Ermeni Soykırımı'nı tanıyarak Türkiye ve Ermeni halkları arasında gerçek bir barışın önünü açma" çağrısında bulunan Avrupa Parlamentosu'na "Bu karar bizim için yok hükmündedir." demişti.
Resmi ziyaret için gittiği Kazakistan'ın başkenti Astana'daki Türk-Kazak İş Forumu'nda konuşan Erdoğan, "Her şeyden önce tarihe haksızlık ediyorlar. Bu konuda parlamentolarda alınan kararlar bizim için yok hükmündedir. Bu konuda siyasetçilerin yaptığı tüm beyanlar da yok hükmündedir. Türkiye'nin Ermeni halkıyla herhangi bir sorunu yoktur." ifadesini kullanmıştı.
TÜRKİYE "AYNEN İADE EDECEĞİZ" DEMİŞTİ
Türkiye ise AP'nin 1915 olaylarına ilişkin kararını "aynen iade edeceğini" duyurmuştu. Dışişleri Bakanlığı'ndan yapılan açıklamada, "Tarihi ve hukuku katleden bu metni kabul edenleri ciddiye almıyoruz. AB vatandaşlarının 2014'teki seçimlere yüzde 42 oranındaki katılımı, bu Parlamento'nun AB siyasi kültüründeki yerini zaten göstermektedir. Her bakımdan eşine az rastlanır tutarsızlıktaki bu metni, anılan kuruma, ileride hatırlamak istemeyeceği belgeler arasında yerini almak üzere aynen iade ediyoruz." ifadesi kullanılmıştı.
